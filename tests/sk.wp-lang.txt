# Slovenčina; Dejiny slovenčiny
# Wikipedia
# Slovak
# https://sk.wikipedia.org/wiki/Sloven%C4%8Dina
# https://sk.wikipedia.org/wiki/Dejiny_sloven%C4%8Diny

Slovenčina patrí do skupiny západoslovanských jazykov (spolu s
češtinou, poľštinou a lužickou srbčinou).

Po slovensky sa hovorí na Slovensku (5 miliónov ľudí) a ďalej v týchto
krajinách (uvedené sú počty zahraničných Slovákov odhadované
(krajinskými spolkami a zastupiteľskými úradmi)/oficiálne údaje za rok
2000/2001):

    v Spojených štátoch (1 200 000/821 325)
    v Česku (350 000/183 749)
    v Maďarsku (110 000/17 693*) – * ale znalosť slovenčiny uvádza 68 852 osôb
    v Kanade (100 000/50 860)
    v Srbsku (60 000/59 021) – najmä vo Vojvodine
    v Poľsku (47 000/2 000*) – * Ústredná sčítacia komisia akceptovala námietku Spolku Slovákov proti tomuto číslu
    v Rumunsku (18 000/17 199)
    v Ukrajine (17 000/6 397) – najmä v Podkarpatskej Rusi
    v Rakúsku (10 234/10 234)
    v Chorvátsku (5 000/4 712)

a v ďalších krajinách. Celkový odhadovaný počet osôb slovenského
pôvodu v zahraničí roku 2001 je 2 016 000.

Slovenčina je oficiálne úradným jazykom Slovenska a Vojvodiny. V
súvislosti so širokou zrozumiteľnosťou slovenčiny umožňuje český
právny poriadok používať slovenčinu, na rozdiel od iných menšinových
jazykov, bez prekladateľa či tlmočníka v právnych a úradných
úkonoch. Týka sa to mnohých aspektov spoločenského života na celom
území Česka. Napríklad Správny poriadok (zákon č. 500/2004 Zb.)
stanovuje: "V řízení se jedná a písemnosti se vyhotovují v českém
jazyce. Účastníci řízení mohou jednat a písemnosti mohou být
předkládány i v jazyce slovenském" (§16, odsek 1).[1]

Kodifikačné príručky určujú, ktoré slová sa v slovenčine považujú za
spisovné. Ide o 4 zákonom predpísané knihy.

Slovenčina používa abecedu zloženú z modifikovaných latinských
písmen. Modifikácie spočívajú v používaní diakritických znamienok:
dĺžňa, mäkčeňa, dvojbodky a vokáňa. Na označenie jednej hlásky sa
zvyčajne používa jedno písmeno.

Z výskumu praslovanských rezíduí (prastarých javov, ktoré sa z
praslovanského obdobia dodnes zachovali v slovenských nárečiach
vyplýva, že praslovanský základ slovenčiny bol diferencovaný na:

    západoslovanský
    nezápadoslovanský

V areáli západoslovenských a východoslovenských nárečí sa kompaktne
vyskytujú praslovanské rezíduá západoslovanského pôvodu. Z najstarších
javov je takým napríklad zachované praslovanské dl, tl (sadlo,
nárečové aj sallo, ometlo), ďalej rot-, lot- z praslovanského ort-,
olt- pod cirkumflexom (rožen, loket alebo lokec) a. š za praslovanské
ch' (v tvare Češi a podobne).

V areáli stredoslovenských nárečí týmto prastarým javom zodpovedajú
praslovanské rezíduá nezápadoslovanského pôvodu: za praslovanské dl,
tl je tu l (salo, omelo), za praslovanské ort-, olt- pod cirkumflexom
je tu rat-, lat- (ražeň, lakeť) a za praslovanské ch' je s (Česi,
žeňísi). Vznik diferencovanosti praslovanského základu slovenčiny sa v
jeho staršej fáze vývinu vykladal rozlične. Niektorí starší bádatelia
sa domnievali, že stredoslovenské zvláštnosti sú mladšieho pôvodu,
t. j. že vznikli až samostatným vývinom stredoslovenských nárečí alebo
historickým presídlením časti južnoslovanského etnika, iní
predpokladali, že ide o „juhoslavizmy" staršie, ktoré prenikli už do
praslovanského základu slovenčiny zo susednej južnoslovanskej
oblasti. Najpravdepodobnejší však je výklad, ktorý sa opiera o tézu,
že staršia diferencovanosť praslovanského základu slovenčiny súvisí s
veľkou staroslovanskou migráciou v 5. – 6. storočí. Koncentrácia
praslovanských rezíduí západoslovanského pôvodu v západnej a východnej
časti slovenčiny svedčí, že tieto oblasti boli osídlené od severu,
t.j. z praslovanského zakarpatského západného
makrodialektu. Koncentrácia praslovanských rezídui nezápadoslovanského
pôvodu v centrálnej časti slovenčiny umožňuje zasa predpokladať, že
táto oblasť bola osídlená od juhu a juhovýchodu, čiže bočnými
výbežkami z hlavného osídľovacieho prúdu, ktorý smeroval z
praslovanského zakarpatského východného makrodialektu do balkánskych a
alpských oblastí. Tento výklad má oporu aj v tom, že podobné smery
staroslovanského osídľovania v poslednom čase predpokladajú aj
niektorí archeológovia.
