# Sarmoniou an Aotrou Quere
# Jean Quéré
# Breton
# https://www.gutenberg.org/cache/epub/23685/pg23685.txt

  An Aotrou Quere a zo ganet, er bloaz 1824, er C’houlen,
e parrez Plouenan.
  E kelendi Castel e reaz he studi.
  P’ oa beleget, — 25 gouere 1850, — oa kaset da gure
da barrez Riec.
  Mez ne falvezaz ket ganthan, chomm er barrez-se, hag
abarz daou vloaz e teuaz da gure da Blouider.
  Eno, var ali eur mignon, ec’h en em lakeaz da genta da
zeski 'r brezonek.
  Mez a veac’h m’hen doa adarre tremenet daou vloaz er
barrez-se, ' oa hanvet da gure e sant Loïs-Brest.

  Eiz vloaz e chommaz eno, ha goudeze, e teuaz da ber-
soun da Voelan.
  En eur ziguezout, ar persoun nevez hen devoa, dioc’h-tu,
leac’h da ziskuez he garantez d’he barrisioniz. Eur
c’hlenved heuzus deuz ar re spegusa, ar vosen, oa en
em ledet var ar barrez. Kalz tud oa taget gant-hi.
  Adalek ar mintin betek an noz, bemdez, an Aotrou
Quere a vije var varc’h du-ma, du-hont, o velet ar re
glanv.
  Pa davaz pelloc’h ar c’hlenved, Prefet ar Finistère, a
ginnigaz rei ar groaz a enor d’ar persoun kalounek. Mez
an Aotrou 'n Escob a viraz en eur lavaret: « Beleien va
Escobti, ne labouront ket evit enoriou ar bed-ma. Gortoz
a reont, en eur ober ar mad, eur rekoumpanz all kaeroc’h
e baradoz Doue. »

  Er bloavez 1873, an Aotrou Quere, oa hanvet da bersoun
e Bannalec. Mez kement, a garantez a zante en dro
d’ezhan, e parrez Moelan, ma zeaz da gaout an Aotrou
'n Eskob evit her pedi d’he lezel eno. — « Ama, e skrive
goudeze da eur mignon, kement tra ' zo a lavar eur bern
traou da m’ c’haloun. Eur mean, eur vezen, korn an
hentchou, a gemer eur vouez evit kozeal ouzin, dudius.
Ar zonj hebken d’ho dilezel, a ro da m’ c’haloun melkoni.»

  Ho dilezel a rankaz, koulzkoude. Er bloaz 1874, e oa
kaset, en despet d’ezhan, da bersoun da Gastellin.
  He barrisioniz nevez a glevaz lavaret na deue da 'vitho
nemet dre fors. An digemer a rajont d’ezhan na voa ket
deuz ar guella. Mez en eur he anaout, abarz pell, e teujont
d’her c’harout. Ha var fin he vuez ne voa ket, e Castellin,
unan ha n'hen dije ket doujanz, karantez ha respet evit
ar persoun koz.

  Doue ' zigasaz d’an Aotrou Quere eur zamm pounner
da zougen. Epad he iaouankiz hen doa bet great eur
c’hlenved deuz ar re voasa. Divar neuze, morse ne oa bet mad
avoualc’h. Mez gant an oad ar beac’h a bounereaz.
  C’huec’h vloaz araog he varo, he izili ’ en em lakeaz da
grena. Ne elle mui chomm en he vele. Noz-deiz, e vije en
he zav, o vale dre he gambr pe harpet deuz eur gador.
  Mervel a reaz, d’an drivec’h a vis guengolo 1898, d’an
oad a drizek vloaz ha triugent.
  Hirio, e gueret Castellin, he barrisioniz ho deuz savet
d’ezhan eur bez deuz ar re goanta hag a lavaro d’an holl,
a dreuz ar c’hantvejou, pegement ho deuz bet karet ho
phersoun koz.
