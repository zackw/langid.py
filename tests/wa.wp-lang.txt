# Walon
# Wikipedia
# Walloon
# https://wa.wikipedia.org/wiki/Walon

Li walon, c' est on lingaedje roman cåzé so on boket del Beldjike (li
"Beldjike walon-cåzante" ou Walonreye walon-cåzante), ki rprezinte a
pô près 70 åcint del Walonreye politike, ey en on ptit boket bijhrece
do dipårtumint francès des Årdenes, k' on lome cobén li Walonreye di
France u "bote di Djivet".

Li seule kiminålté walon-cåzante ki s' a mintnou foû payis disk' å
cmince do 21inme sieke, c' est les Walons del Wisconsene, k' ebaguît
låvå sol difén do 19inme sieke.

Li walon est est mimbe del famile des lingaedjes d' oyi. Eto, i
rsaetche bråmint des ôtes lingaedjes romans, come li roumin et l'
roumantche, ossu bén pol motî kel croejhete.

Li walon a skepyî diviè l' 11inme sieke, pa les contaks todi pus
shuvous des djins ki dmorént so totes les teres romandes del nouve
principåté d' Lidje. Cisse-ciale aveut divnou on dislaxhî payis a
dater do 6 di djanvî 980, del volté da Notdjî kel sitinda ene miete di
tos les costés.

Li walon a cmincî a esse ehåyî el prumire mitan do 19inme sieke,
bråmint avou les scrijhaedjes da Charles Simonon. Il a cmincî adon a-z
esse ricnoxhou come on vraiy lingaedje, et nén on patwès, di cåze di
l' ovraedje del "Societé d' Langues" di Lidje (li SLLW).

Målureuzmint, el Beldjike francès-cåzante, li walon a stî margougnî pa
ene politike linwistike contråve, copurade el prumire mitan do 20inme
sieke. Çou k' a fwait baxhî li nombe di cåzeu(se)s di 90 åcint del
djin (diviè 1900) a 20-30 åcint (diviè 1950). Portant, so ç' tins la,
les scrijheus e walon fijhént todi del pus fele ovraedje ... por zels
lére inte di zels !

El fén do 20inme sieke, on comprind ki l' walon est on mancî
lingaedje; adon, n a yeu sacwants flåwès sayes po mete e alaedje ene
novele politike linwistike, ci côp cial po l fé rviker.

Ci n' est k' a dater di 1992 k' on-z a ataké li rfondaedje do walon,
ki moenna al prumire kimene ortografeye, li rfondou walon.

Å cmince do 21inme sieke, n a pus cåzu nole djin di moens di 50 ans ki
såye co djåzer coramint e walon. On nel pout pus cåzumint ôre divizer
dvant les djins ki dins les pîces di teyåte e walon. Portant, sacwants
djonnes ratakèt a l' aprinde, aprume pal Daegntoele.

Les cis ki disfindnut l' lingaedje walon sont lomés les waloneus.

Li walon est pacô lomé, romanticmint, lingaedje da Defrecheux.

Li walon, c' est l' seu lingaedje ki les Walons ont måy askepyî, et n'
askepeyront måy. Ou: "li seule langue ki nos avans fwait, et ki ns a
fwait té k' nos estans (Roger Viroux).

Come di djusse, li walon årè toplin des mots ki vnèt do latén (a pô
près 90 åcint).

Mins les pus vîs mots do walon provnèt do gayel.

Gn a eto bråmint des mots ki s' ont stitchî el langue walone do 5inme
å 10inme sieke, et ki dvegnnut do tîxhon, et pus stroetmint, do vî
lussimbordjwès. Emey tos les lingaedjes romans, c' est l' walon k' a
l' pus di mots di stok djermanike.

Gn a eto, asteure, ene cåkêye di calcaedjes do francès, k' ont moussî
timpesse e walon a dater do redjime francès (1795). A pårt li francès,
gn a eto l' almand modiene k' a dné des mots å walon. Ey ossu, avou
les ocupåcions, li handele, les gueres et les voyaedjes : l' espagnol,
li lussimbordjwès, li flamind et l' holandès, l' inglès, evnd.

Li walon a eto dné sacwants mots ås ôtes lingaedjes.
