# Lietuvių kalba (Lithuanian language)
# Wikipedia
# Lithuanian
# https://lt.wikipedia.org/wiki/Lietuvi%C5%B3_kalba

Lietuvių kalba yra labiausiai vartojama iš rytų baltų kalbų. Ja šneka
apie 3 mln. žmonių Lietuvoje, šiek tiek Baltarusijoje ir Lenkijos
šiaurės rytuose (vadinamos lietuvių kalbos salos). Be to, nemažai
lietuviškai kalbančių yra JAV, Kanadoje, Jungtinėje Karalystėje,
Airijoje, Ispanijoje, Australijoje, Vokietijoje, Latvijoje ir
kitur. Iki Antrojo pasaulinio karo lietuvių gyventa ir Rytų Prūsijoje,
kur nuo XVI a. vidurio buvo išsiplėtusi lietuvių literatūrinė bei
kultūrinė veikla.

Lietuvių kalba kaip baltų kalbų grupės kalba yra glaudžiai susijusi su
latvių kalba ir mirusia prūsų kalba.

Lietuvių kalba kaip atskira rytų baltų šakos kalba pietinėje rytinių
baltų dalyje ėmė klostytis nuo VII a. VI–VII a. latvių ir lietuvių
kalbos atsiskyrė viena nuo kitos; vėliau ėmė skilti į tarmes. Manoma,
kad apie XIII–XIV a. lietuvių kalboje ėmė išsiskirti pagrindinės
aukštaičių ir žemaičių tarmės, kurios paskui dar smulkiau skaidėsi
patarmėmis, o šios savo ruožtu – šnektomis bei pašnektėmis.

Aukštaičių dabar yra trys pagrindinės patarmės: rytų, vakarų ir pietų
aukštaičiai, arba dzūkai, o žemaičių – taip pat trys: vakarų (arba
klaipėdiškiai; donininkai), šiaurės vakarų (arba telšiškiai;
dounininkai) ir pietų (arba raseiniškiai; dūnininkai).

Dabartinės literatūrinės kalbos pagrindas remiasi vakarų aukštaičių
pietiečių (suvalkiečių) tarme, išlaikiusia senesnes fonetikos ir
morfologijos lytis.

Seniausieji žinomi lietuvių kalbos paminklai siekia XVI
a. pradžią. Pirmasis žinomas lietuviškas raštas – anoniminis poterių
tekstas, ranka įrašytas į 1503 m. Štrasburge išleistos knygos
„Tractatus sacerdotalis“ paskutinį puslapį. Tekstas remiasi dzūkų
tarme ir veikiausiai yra nuorašas iš dar ankstesnio originalo. Nėra
abejonės, kad bažnytinių lietuviškų rankraštinių tekstų būta ir
anksčiau, gal net XIV a. pabaigoje, kadangi 1387 m. įvedus
aukštaičiuose krikščionybę, tokių tekstų būtinai reikėjo religinei
praktikai (istoriniuose šaltiniuose yra užuominų, kad pirmasis
poterius į lietuvių kalbą esąs išvertęs Jogaila).


Tačiau seniausia žinoma spausdinta lietuviška knyga yra Martyno
Mažvydo 1547 m. katekizmas, parašytas žemaičių tarmės pagrindu ir
išspausdintas Karaliaučiuje. Šiame katekizme įdėtas ir pirmas
lietuviškas elementorius „Pigus ir trumpas mokslas skaityti ir
rašyti“, kuriame pateiktas lietuviškas raidynas ir vienas kitas
autoriaus sukurtas gramatikos terminas (balsinė „balsė“, sąbalsinė
„priebalsė“ ir kt.). Su M. Mažvydo katekizmu prasidėjo naujas etapas
lietuvių kalbos istorijoje – ėmė kurtis ir plėtotis lietuvių
literatūrinė kalba, reikšminga lietuvių tautos kultūrinio gyvenimo
priemonė.

Apie 1620 m. pasirodė ir pirmasis lietuvių kalbos žodynas –
Konstantino Sirvydo „Dictionarium trium linguarum“, susilaukęs penkių
leidimų, o 1653 m. buvo išleista pirmoji lietuvių kalbos gramatika –
Danieliaus Kleino „Grammatica Litvanica“. Taip XVII a. viduryje
prasidėjo ir mokslinis lietuvių kalbos tyrinėjimas, kuris ypač
suintensyvėjo XIX a., atsiradus lyginamajai istorinei kalbotyrai.

Lietuvių kalbai būdingos išlaikytos senovinės gramatinės formos,
morfologinės ypatybės, kurios archajiškumo požiūriu leidžia apie ją
kalbėti kaip apie lygiavertę lotynų ir senajai graikų kalbai. Šiuo
metu lietuvių kalba yra archajiškiausia iš visų gyvų indoeuropiečių
kalbų. Lietuvių kalbos gramatinės formos itin artimos ir panašios į
visų senųjų indoeuropiečių kalbų formas (o kartais – ir dar
senoviškesnės).

Viena iš lietuvių kalbos fonetinių ypatybių – kirtis ir
kirčiavimas. Nedaug kalbų turi tokią kirčiavimo sistemą. Daugelyje
kalbų (pvz., anglų, vokiečių) kirtis yra pastovus ir pakanka žinoti jo
vietą žodyje (prancūzų, latvių, lenkų ir kitose kalbose kirčiuotas
visada tas pats skiemuo), tuo tarpu lietuvių kalboje egzistuoja
sistema, kurį žodžio skiemenį ir kuria priegaide reikia
kirčiuoti. Lietuvių kalbai būdinga metatonija – priegaidžių kaita.
Panaši kirčiavimo sistema yra prūsų kalboje ir sanskrite.
