# Leiðarvísir í ástamálum II. fyrir ungar stúlkur
# Jónína Sigríður Jónsdóttir
# Icelandic
# https://www.gutenberg.org/files/16696/16696-0.txt

      Hvað er það, sem gerir konur yndislegar í augum karlmanna?

Eg er sannfærð um, að engin sú kona er til og hefir aldrei verið til,
sem eigi hefir lagt fyrir sjálfa sig þessu líka spurningu einhvern tíma
á æfinni, og þá helst meðan æskan og fegurðin voru í blóma sínum; þegar
lífið brosti við og vonirnar voru sem bjartastar og himinháu
skýjaborgirnar enn ófallnar, þá hefir þessi spurning komið fram í hugum
allra kvenna og hver hefir reynt að svara henni eftir bestu vitund--með
framkomu sinni.

Það er tilgangur minn með þessum bæklingi, að reyna að benda ungum og
gömlum kynsystrum mínum á ýmislegt það, er verða mætti þeim til
leiðbeiningar í umgengni og samlífi við karlmenn, og einkum hvernig þær
eiga að hegða sér og haga til þess að verða yndislegar í þeirra augum.

Vitanlega verður þessi tilraun mín afar ófullkomin, enda eigi á hvers
manns valdi að rita stóra bók um þessi efni, en á það er einnig að líta,
að verðmæti bóka fer eigi eftir blaðsíðufjölda og orðamergð þeirra,
heldur eftir hinu, hvort bókin ber á borð fyrir þjóðina heilnæmar og
siðbætandi kenningar, hvort heldur eru um landbúnað eða ástamál.

Að svo mæltu sný eg mér að efninu og bið þig að fylgjast með mér og
veita þeim bendingum athygli, sem eg vil gefa þér, til þess að þú getir
orðið yndisleg í augum karlmanna, einkum þó unnusta þíns eða eiginmanns.

Já, hvað er það, sem gerir konur yndislegar í augum karlmanna?

Það eru eigi fötin, hatturinn, skórnir eða fingurgullin. Og það er
heldur eigi fegurðin ein. Gyðju-fríð kona getur verið svo köld á
svipinn--svo albrynjuð stærilæti og stolti--að fegurð hennar hrífur
engan karlmann.

Það sem gerir konuna yndislegasta í augum karlmanna er blíða hennar og
yndisþokki, háttprýði hennar í allri framkomu, bros hennar, augnatillit
og málrómur, fótatak og allar hreyfingar, ást hennar og næmur skilningur
á öllu því göfgasta í tilverunni, fórnfýsi hennar og sjálfsafneitun, sem
glöggast kemur fram hjá mæðrum við börn þeirra. Alt þetta myndar
einskonar geislabaug, er sumar konur bera svo sýnilega með sér og hefir
göfgandi en um leið töfra-mikil áhrif á karlmennina, vermir
hjörtu þeirra og opnar þeim nýja heima og nýtt útsýni yfir lönd
ástarinnar.

Sumar konur virðast fæddar með þeirri hamingju að vera pilta-gull, en
eigi eru þær að fremur meiri mannkostum búnar en hinar, enda eru þess
mörg dæmi, að bestu kvenkostirnir sitja auðum höndum á akri ástarinnar
og fá eigi að hafst--af ýmsum ástæðum.

                               Röddin.

Rödd þín og orðaval á mikinn þátt í því, hvort þú ert yndisleg í augum
karlmanna eða ekki. Þess vegna er þér áríðandi að temja vel rödd þína
og vanda vel orðbragð þitt. Mild og hljómfögur rödd, samfara ástríkum
og fallegum orðum, bræðir klaka hinnar köldustu sálar. Temdu þér mildan
og blíðan málróm, en því fegurri sem málrómurinn er, því vandaðra verður
orðbragð þitt að vera. Falleg rödd og ljót orð eiga ekki saman.

Mér finst ástæða til að vara þig sérstaklega við orðskrípum eins og
þessum: hvað hann sé „sætur“, „pen“, „lekker“; þetta eða hitt sé
„vemmilegt“, „kedelegt“, „svart“, „brogað“; hvað „fríseringin sé
óklæðileg“; hvað þessi kjóll sé „himneskur“ og að hrópa „almáttugur“ í
annari hverri setningu.
