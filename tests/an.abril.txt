# Abril de reboluzions
# Anonymous
# Aragonese
# http://osaputaz.blogia.com/2008/042401-abril-de-reboluzions.php

Maitín ye 25 d’abril. En ixa mesma calendata, abe cuantos años (34
t’os que les faiga goi a esactitut), o pueblo portugués esbotó de
libertat grazias a la Revolução dos Cravos (Reboluzión d’os
clabels). Diz que se trata d’una d’as zagueras reboluzions romanticas,
comenzipiando per que estió incruenta y perque fazió que s’emplisen de
chen y de flors as carreras de Lisboa y altras ziudaz
portuguesas. Amás, a reboluzión ba estar enzetada per o Movimento das
Forças Armadas, una colleta de mandos intermeyos, os capitans, de
l’exerzito salazarista que yeran fartos de bier como o suyo pueblo
penaba en una angunia funda y trista.

Perque os portugueses y portuguesas s’eban chitau o día anterior sin
brenca ilusión, como eba pasau de contino en una nuei que duraba ya 48
años. Meyo sieglo que empezipió a cambear grazias a dos cantas: "E
depois do adeus" (que eba representau a Portugal en Eurovisión, güe
icono d’o frikismo internazional) y "Grândola Vila Morena", de Zeca
Afonso, que remataría combertindo-se en o imno ofizial d’a botinada y
que se pasó en a maitinada d’o día 25 en o programa "Límite" de Rádio
Renascença, a radio d’os bispes portugueses.

Asinas se podió ixuplidar a guerra colonial (con frens en Angola,
Moçambique, Guiné, São Tome e Príncipe, Cabo Verde u Timor Leste), que
eba costau a bida a rafolladas de chóbens (tanto portugueses como
d’ixes países colonizaus), asinas como se perdión en o calaxo d’as
barbaridaz istoricas lemas como o de "Do Minho ao Timor" u
"Orgulhosamente sós", que esen estau ta redir-se-ne con ganas si no
perque ban tener resultaus tan dramaticos.

Grazias a o Movimento das Forças Armadas, que comandaba chen como
Otelo Saraiva de Carvalho, tot ixo cambió en un petén. De camín o
pueblo portugués podió disfrutar con una libertat soñada que tasamén
eban puesto alentar os más biellos en un periodo prou breu d’a suya
istoria. Ya nian se’n alcordaban. Tanimientras, en l’altro estau
peninsular encara ixalfegaba o dictador faxista y caldría asperar
muito dica que a clamada transizión rematase. Una transizión que
dixaría muitos problemas sin zarrar y, como presén, a un chefe d’estau
bitalizio que eba eslechiu o propio dictador.

Pero en Portugal, a lo menos per un tiempo, os que eban estau
encorrius podión tener a gran satisfazión d’engalzar (y mesmo atochar)
per as costerudas carreras de Lisboa a os temius miembros d’a PIDE, a
polizía politica salazarista. Prou que a reboluzión tendría as suyas
aristas, as suyas idas y tornadas, pero a lo menos, tenión a
oportunidat de soñar con a utopía y mesmo plegar-la a tocar, encara
que fuese per un zarpau de días. Altros pueblos d’o mundo continan
asperando güe, 34 años dimpués, o suyo propio 25 d’abril.
