# Ancient Nahuatl Poetry
# Daniel G. Brinton (ed.)
# Nahuatl (NR) (probably Classical)
# https://www.gutenberg.org/cache/epub/12219/pg12219.txt

CUICAPEUHCAYOTL

Ninoyolnonotza, campa nicuiz yectli, ahuiaca xochitl:--Ac
nitlatlaniz? Manozo yehuatl nictlatlani in quetzal huitzitziltin, in
chalchiuh huitzitzicatzin; manozo ye nictlatlani in zaquan papalotl;
ca yehuantin in machiz, ommati, campa cueponi in yectli ahuiac
xochitl, tla nitlahuihuiltequi in nican acxoyatzinitzcanquauhtla,
manoze nitlahuihuiltequi in tlauhquecholxochiquauhtla; oncan
huihuitolihui ahuach tonameyotoc in oncan mocehcemelquixtia; azo
oncan niquimittaz intla onechittitique; nocuexanco nictemaz ic
niquintlapaloz in tepilhuan, ic niquimellelquixtiz in teteuctin.

Tlacazo nican nemi, ye nicaqui in ixochicuicatzin yuhqui tepetl
quinnananquilia; tlacazo itlan in meyaquetzalatl, xiuhtotoameyalli,
oncan mocuica, momotla, mocuica; nananquilia in centzontlatolli; azo
quinnananquilia in coyoltototl, ayacachiçahuacatimani, in nepapan
tlazocuicani totome. Oncan quiyectenehua in tlalticpaque
hueltetozcatemique.

Nic itoaya, nitlaocoltzatzia; ma namechellelti y tlazohuane, niman
cactimotlalique, niman hualtato in quetzal huitzitziltin. Aquin
tictemohua, cuicanitzine? Niman niquinnanquilia niquimilhuia: Campa
catqui in yectli, ahuiac xochitl ic niquimellelquixtiz in
amohuampotzitzinhuan? Niman onechicacahuatzque ca nican
tlatimitzittitili ticuicani azo nelli ic tiquimellelquixtiz in
toquichpohuan in teteuctin.

Tepeitic tonacatlalpa, xochitlalpa nechcalaquiqueo oncan on
ahuachtotonameyotimani, oncan niquittacaya in nepapan tlazoahuiac
xochitl, tlazohuelic xochitl ahuach quequentoc,
ayauhcozamalotonameyotimani, oncan nechilhuia, xixochitetequi, in
catlehuatl toconnequiz, ma mellelquiza in ticuicani, tiquinmacataciz
in tocnihuan in teteuctin in quellelquixtizque in tlalticpaque.

Auh nicnocuecuexantia in nepapan ahuiacxochitl, in huel
teyolquima, in huel tetlamachti, nic itoaya manozo aca tohuanti hual
calaquini, ma cenca miec in ticmamani; auh ca tel ye onimatico
nitlanonotztahciz imixpan in tocnihuan nican mochipa
tiqualtetequizque in tlazo nepapan ahuiac xochitl ihuan ticuiquihui
in nepapan yectliyancuicatl ic tiquimellelquixtizque in tocnihuan in
tlalticpactlaca in tepilhuan quauhtliya ocelotl.

Ca moch nicuitoya in nicuicani ic niquimicpac xochiti in tepilhuan
inic niquimapan in can in mac niquinten; niman niquehuaya yectli
yacuicatl ic netimalolo in tepilhuan ixpan in tloque in nahuaque, auh
in atley y maceuallo.

Can quicuiz? Can quitlaz in huelic xochitl? Auh cuix nohuan aciz
aya in xochitlalpan, in tonacatlalpan, in atley y macehuallo in
nentlamati? Intla y tlacohua in tlalticpac ca çan quitemacehualtica
in tloque in nahuaque, in tlalticpac; ye nican ic chocan noyollo
noconilnamiquia in ompa onitlachiato y xochitlalpana nicuicani.

Auh nic itoaya tlacazo amo qualcan in tlalticpac ye nican, tlacazo
occecni in huilohuayan, in oncan ca in netlamachtilli; tlezannen in
tlalticpac? tlacazo occecni yoliliz ximoayan, ma ompa niauh, ma ompa
inhuan noncuicati in nepapan tlazototome, ma ompa nicnotlamachti
yectliya xochitl ahuiaca xochitl, in teyolquima, in zan tepacca,
teahuiaca yhuintia, in zan tepacca, ahuiaca yhuintia.
