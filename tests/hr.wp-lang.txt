# Hrvatski jezik (Croatian language)
# Wikipedia
# Croatian
# https://bs.wikipedia.org/wiki/Hrvatski_jezik

Hrvatski jezik (ISO 639-3: hrv) skupni je naziv za nacionalni
standardni jezik Hrvata, te za skup narječja i govora kojima govore
ili su nekada govorili Hrvati. Njime govori oko 5,546.590 ljudi,
poglavito Hrvata u Hrvatskoj (3,980.000; popis iz 2001.) i Bosni i
Hercegovini (469.000; 2004.). Također hrvatski je materinski jezik za
Hrvate u drugim zemljama; Sjedinjenim Američkim Državama (58.400;
popis iz 2000.)[1]; Austrija, 19.400 (popis iz 2001.); Srbija 19.223
popis 2011.; Mađarska, (14.300; popis iz 2001.); Italija (3.500;
Vincent 1987.); Crna Gora (6.810; 2006.); Slovačka, 890; popis iz
2001.).

Hrvatski je službeni jezik Republike Hrvatske te jedan od tri službena
jezika Bosne i Hercegovine i jedan od 24 službena jezika Europske
unije. Kao manjinski hrvatski jezik je u službenoj uporabi u nekim
pokrajinama na ozemlju susjednih zemalja, tako je hrvatski jedan od
službenih jezika u uporabi u crnogorskim općinama u Boki Kotorskoj,
zatim jedan je od sedam službenih jezika u srbijanskoj autonomnoj
pokrajini Vojvodini[2], lokalni idiomi hrvatskoga jezika u službenoj
su uporabi u austrijskoj saveznoj zemlji Gradišću, te također u
talijanskoj provinciji Moliseu i rumunjskoj županiji Karaš-Severin.

Standardni jezici Bošnjaka, Hrvata, Crnogoraca i Srba imaju uz manje
razlike zajedničku novoštokavsku dijalektnu osnovicu (fonologiju,
gramatički sustav, osnovni rječnik)[3]. Kada standardni jezici
različitih naroda imaju zajedničku dijalektnu osnovicu, u nekim se
jezikoslovnim disciplinama smatra da se radi o konkretnim
realizacijskim oblicima (varijantama) jednoga apstraktnog modela
standardnog jezika. U tom se smislu može govoriti o konkretnim
oblicima standardne novoštokavštine.[3]

Hrvatski jezik ponajprije obuhvaća standardni, odnosno književni ili
opći hrvatski jezik te sve narodne govore kojima se služe
Hrvati. Dijalektima čakavskoga i kajkavskoga narječja govore samo
Hrvati, dok se štokavskim narječjem uz Hrvate služe i Bošnjaci, Srbi
te Crnogorci. Od štokavskih dijalekata Hrvati se u načelu služe sa sva
četiri podrijetlom zapadnoštokavska dijalekta, a to su slavonski
dijalekt kojim govore samo Hrvati, zapadni dijalekt kojim većinom
govore Hrvati i ponešto Bošnjaci u zapadnoj Bosni, istočnobosanski
dijalekt kojim se služe Hrvati i Bošnjaci te novoštokavski jekavski
dijalekt koji rabe Hrvati na više terena i osobito na širem
dubrovačkome području, ali i drugi južnoslavenski narodi koji se služe
sličnim ijekavskim poddijalektima.

Hrvati u Gradišću (Austrija, Mađarska, Slovačka, Češka) služe se
najviše dijalektima čakavskoga narječja u središnjem Gradišću, zatim
štokavskoga narječja u južnom Gradišću i kajkavskoga narječja u
sjevernom Gradišću, no oni rabe vlastiti zajednički standardizirani
oblik gradišćanskohrvatskoga mikrojezika. Hrvati u talijanskoj
pokrajini Molise služe se štokavsko-čakavskim narječjem, a Hrvati
Krašovani u Rumunjskoj pod utjecajem okoline razvili su jedan
specifičan karaševski govor koji danas po svojim svojstvima spada pod
torlačko narječje (neekavsko, jer pod akcentom imaju zatvoreno e od
jata, izvan akcenta i)[4]), (u Rekašu na rumunjsko-srbijanskoj granici
Hrvatska manjina rabi – kosovsko–resavski dijalekt, Hrvati po istočnom
Srijemu služe se vojvođanskim dijalektom, a Hrvati u Boki Kotorskoj
zetsko–južnosandžačkim, Hrvati koji obitavaju na Kosovu u Janjevu i
Letnici razvili su govore torlačkoga narječja.[5] Svi ti dijalekti
pripadaju srednjojužnoslavenskom dijasustavu slavenske jezične
grane.[6]
