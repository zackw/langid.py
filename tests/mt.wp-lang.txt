# Lingwa Maltija (Maltese language)
# Wikipedia
# Maltese
# https://mt.wikipedia.org/wiki/Lingwa_Maltija

Il-Malti huwa l-ilsien nazzjonali tar-Repubblika ta' Malta. Huwa
l-ilsien uffiċjali flimkien mal-Ingliż; kif ukoll wieħed mill-lingwi
uffiċjali tal-Unjoni Ewropea. Dan l-ilsien jipposjedi bażi u għerq
semitiku, attribwit minn djalett Għarbi li huwa ġej mill-Afrika ta'
Fuq, allura qatt ma kellu relazzjoni mill-qrib mal-Għarbi
Klassiku. Però tul iż-żminijiet, permezz ta' proċess
tal-latinizzazjoni ta' Malta, bdew deħlin bosta elementi lingwistiċi
mill-Isqalli, djalett ta' art li wkoll għaddiet minn perjodu ta'
dominju Għarbi. Wara l-Isqalli beda dieħel ukoll it-Taljan,
speċjalment fil-perjodu tad-daħla tal-Kavallieri tal-Ordni ta' San
Ġwann sa meta l-Ingliż ħa post it-Taljan bħala l-lingwa uffiċjali
fil-Kostituzzjoni Kolonjali tal-1934. Il-Malti huwa l-uniku lsien ta'
oriġini semitika li jinkiteb b'ittri Latini. L-alfabett Malti
jikkonsisti minn 30 ittra (24 konsonanti u 6 vokali) li jidhru f'din
l-ordni:

Il-Malti huwa lsien li jikkonsisti minn elementi lingwistiċi mħalltin
li jirrappreżentaw il-perjodi storiċi differenti li għadda minnhom
il-pajjiż fil-passat, passat iddominat minn ħakmiet barranin matul
is-sekli. Għalkemm għandu bażi lingwistika Għarbija, nistgħu ninnutaw
li l-ilsien Malti huwa mibni minn numru enormi ta' elementi li
oriġinaw minn vokabularji rumanzi (mit-Taljan), mill-Franċiż u anki,
iktar riċenti, mill-Ingliż.

L-ilsien Malti beda jiġi rrikonoxxut bħala l-ilsien uffiċjali
tal-gżejjer Maltin sa mis-sena 1934, meta dan iddaħħal mal-Ingliż
minħabba l-fatt li l-maġġoranza tal-poplu kien illitterat, dan ifisser
li l-poplu Malti la kien jaf jitkellem bit-Taljan u wisq inqas
bl-Ingliż; dan huwa l-każ tipiku fejn bejn żewġ ġellieda, igawdi
t-tielet wieħed. Kien avveniment kontroversjali ħafna meta wieħed
jikkunsidra li dak iż-żmien, Malta kienet taħt il-ħakma tal-Ingliżi, u
b'hekk kien hemm kunflitt ta' interess meta l-istess Ingliżi ħolqu
kostituzzjoni li kienet tinjora l-kultura li kienet ilha prestabbilita
għal mijiet ta' snin. Però wieħed ma jistax jinnega l-fatt li l-Ingliż
kellu sehem importanti fl-iżvilupp soċjo-politiku u awtonomu ta' dan
il-pajjiż.

Għalkemm il-Malti daħal f'ħafna oqsma tas-soċjetà bħalma huma
l-politika, il-liġi u, sa ċertu punt, il-midja popolari, l-Ingliż
f'Malta huwa l-ilsien ewlieni f'dak li għandu x'jaqsam mas-settur
tal-kummerċ barrani, u studji Xjentifiċi (inklużi l-istudji
tal-Matematika, il-Fiżika, il-Mediċina, u b'mod mill-iktar
predominanti, fl-Informatika). Saru diversi skoperti minn riċerkaturi
storiċi f'manuskritti ġewwa l-Bibljoteka Nazzjonali fil-Belt Valletta
(meqjusa fost l-eqdem libreriji nazzjonali fid-dinja) ,u fi bnadi oħra
sabiex jiġi approvat b'mod dirett l-użu tal-ilsien Malti lura
fis-snin, u s'issa hemm ċertezza li dan kien jintuża f'forma mhux
daqstant differenti minn dik tal-lum sa mis-Seklu XVI.

Matul bosta żminijiet il-Maltin ħaddnu l-ilsien Taljan bħala l-ilsien
uffiċjali tal-pajjiż. : Il-Kavallieri ta' San Ġwann, bejn l-1530 u
l-1798 ħaddnu t-Taljan bħala lingwa uffiċjali (ferm qabel l-Italja
stess, li ngħaqdet bħala stat wieħed, bid-djalett Toskan,
il-Fjorentin, djalett Taljan ta' Firenze, bħala lingwa nazzjonali)
fl-1864.
