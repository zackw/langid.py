# Кыргыз тили (Kyrgyz language)
# Wikipedia
# Kyrgyz
# https://ky.wikipedia.org/wiki/%D0%9A%D1%8B%D1%80%D0%B3%D1%8B%D0%B7_%D1%82%D0%B8%D0%BB%D0%B8

Кыргыз тили – Кыргыз Республикасынын мамлекеттик тили, түрк тилдеринин
курамына, анын ичинде кыргыз-кыпчак тобуна кирет.Кыргыз
Республикасынын түптүү калкынын, Кытайдагы, Өзбекстан, Тажикстан,
Казакстан, Каракалпакстан, Ооганстан, Түркия, Орусияда жашап жаткан
кыргыздардын эне тили. 2009 ж. өткөн элди жана турак-жай фондун
каттоонун жыйынтыгында Кыргыз Республикасында кыргыз тилин 3830556
адам өз эне тили катары көрсөтүшкөн жана 271 187 адам кыргыз тилин
экинчи тил катары биле тургандыгы аныкталган [1]. Бул КРсындагы
калктын 76% кыргыз тилинде сүйлөйт дегенди билдирет. Кыргыз тилинде 1
720 693 адам орус тилин дагы билише тургандыгын көргөзүшкөн[2]. Бул 2
109 863 адам кыргыз тилинде гана сүйлөй билишет дегенди
билдирет. Болжолдуу эсеп менен дүйнө жүзү боюнча кыргыз тилинде 5100
000 адам сүйлөйт.

Кыргыз тилин шарттуу түрдө

    байыркы,
    орто
    жаңы кыргыз тилине бөлүүгө болот.

Байыркы кыргыз тили

Көпчүлүк окумуштуулардын (Б. Б. Радлов, В. Томсен, С.Е. Малов,
М.Е. Массон, И.А. Батманов ж. б.) пикиринде Хакасиядагы, Тувадагы,
Тоолуу Алтайдагы, Моңголиядагы, Таластагы, Кочкордогу жазуу
эстеликтеринде сакталып калган жазуулар б. з. ч. 3 к. -
б. з. 10-11-кк. чейин кыргыздар колдонуп келген тил болуп
эсептелет. Бирок аталган тил андан мурунку доорлордо кезигерин
унутпашыбыз керек. Мисалы, кийинки түркологдордун кээ бири (кара:
Дроздов Ю.Н. Тюркская этнонимия древнеевропейских народов. М., 2008)
сактардын тили дагы түрк (кыргыз) тилине жакын экендигин далилдеп
жатат. Бул жерде «түрк» деген сөз жалпылама мааниде колдонулуп жүрүшү
мүмкүн экендигин эстен чыгарбоо керек (кара: Кононов А.Н. Опыт анализа
термина «турк». //СЭ. № I, 1949). Ал эми байыркы кытай маалыматтарында
сакталып калган хунндардын 20 чакты сөзүнүн (мисалы, ch’eng-li - «көк»
= «асман»; hiep-hō - χiәp-γәu = «йабгу», «жабгу»; eu-ta - wo-lu-to,
ao-t’ot = «ордо», «кынгырак» - байыркы түрк. kɨŋrak = эки миздүү ийри
бычак) уңгусу түрк тилине келип такалат. Демек, кыргыз тилинде
колдонулган жазуулар Орхондогу жазуу эстеликтеринен эрте пайда болуп,
кийин архаикалык мааниде айрым фонетикалык, грамматикалык,
структуралык өзгөрүүлөргө ээ болушу мүмкүн. Орхон түрктөрү өз жазуу
системасын түзүүдө байыркы кыргыздардын жазуу маданиятындагы
тажрыйбаны пайдаланышкан (Шилтеме керек). Бул жазуу системасы ошол
учурдагы кыргыздар пайдаланган тил катары мамлекеттик иш-кагаздарынын,
дипломатиялык алакалардын талабына толук жооп берген дешке болот.
Орто кылымдардагы кыргыз тили

10-кылымга чейин саясий-согуштук кырдаалдар, согуштук аракеттер,
миграциялар, кыргыз тилинин эволюциялык ѳнүгүүсүнѳ тийгизген таасири
тууралуу ѳз алдынча изилдѳѳлѳр азырынча жүрѳ элек. Бирок Махмуд
Кашгариде Киркиз, Кифжак, Угуз, Тухси, Йагма, Жикил, Уграк жана
Жаруктардын тили – бир, таза түрк тили [туркиййя мах̣д̣а луг̣а вāх̣ида]
экенин, Йамак менен Башгирт тили аларга жакын экени эскертилет. Ошону
менен эле бир катар «бардык Йагма, Тухси, Кифжак, Йабаку, Татар, Кай,
Жумул жана Огуздар «з» тыбышын «й» менен алмаштырып салышарын, башкача
айтканда бул топтогулардан башкалар (анын ичинде кыргыздар дагы)
кайыңды (жыгач, бак) «казиң», кийизди «кизиз», кездеменин кыйыгын
(кыйык) «кузук» деп сүйлѳѳрү белгиленген. Негизи окшоштугу жагынан
Махмуд Кашгаринин сѳздүгүндѳ колдонулган сѳздѳр дээрлик азыркы кыргыз
тилинде, эң эскилерин алиге чейин түштүк кыргыздары колдонорун
белгилѳѳгѳ болот. Мисалы, Махмуд Кашгариде «курум» – «аска-таш»,
«амаж» – соко. Азыркы учурда жергеталдыктар үйүлүп калган шагыл ташты
курум дешсе, жалпы түштүктө сокону амач деп аташат. Бирок байыркы
Энесайлык кыргыздардын жазуу тили азыркы кыргыздардын тилине тийгизген
таасирин так кесе айтууга болбойт. Мисалы, кээ бир окумуштуулар (кара:
Петров. К.И. Очерки происхождения киргизского народа. Фр., 1963)
«XIII-XV кылымдарда Тянь-Шанда калыптанган тилдин моңголдордун
чабуулуна чейинки (XIII кылымга чейинки)Тянь-Шанда жашаган калк жана
енисейлик кыргыздарга тиешелүү тилге жатпагандыгын» баса
белгилеген. Кыргыз тилинин моңголдордун чабуулуна чейин ѳзгѳрүүгѳ
учураганын академик Болот Жунусалиев (Юнусалиев) дагы
кѳрсѳтѳт. Мисалы, «кыргыз-алтай тилинде лексика, фонетика жана
морфологиядагы окшоштуктардан тышкары кыргыздын тагай, адигине
уруулары колдонуп, бирок ичкиликтерде кезикпеген өзүнчө сөз тобу
бар. Алар мындай: «сонун», «белен», «каалга», «унаа», «керээз»,
«арга», ж. б. Эми, биринчиден, бул сөздөр моңгол тилине кирген бардык
тилде (анын ичинде жазуу тилинде да) кезигет; экинчиден, кыргыздын
жогоруда көрсөтүлгөн урууларынан башка азыркы алтай, тува, кээде хакас
тилинде да жолугуп, бирок булар менен уялаш башка элде
колдонулбайт. Бул эмне дегендик? Мындай сөздөрдүн жалпы
ортоазиялыктарда жана батыш түрк тилинде жолукпай, моңгол тилинде гана
кезигип, кыргыздар менен алтайлыктар аны моңгол тилдүү элден кабыл
алуусу төгүнгө чыкпай турган далил болуп эсептелет. Анда, алар аны
качан, кайсы жерде кабыл алган деген жүйөлүү суроо туулат. Кыргыздар
аны Орто Азияны моңголдор каратып алган мезгилде кабыл алды дешке
негиз жок, эмне үчүн дегенде, ал сөздөрдү (жок дегенде кээ бирин)
казак, өзбек, уйгур, тажик, түркмөн же башка элдер да кабыл алышы
керек болчу. Моңголдор аларды да басып алган. Ошондуктан адигине жана
тагай уруулары аталган сөздөрдү кыргыздар алтайлыктар менен алардан
мурда аралашып, саян-алтай бөксө тоолорунда жүрүп кабыл алган деген
тыянак чыгат. Ал эми мындай сөздөр ичкиликтердин диалектисине кирбей
калышы – ичкиликтер ал туугандарынан өтө оолакта калганын, же кыргыз
эли моңгол тилин сөзүн кабыл алып жүргөн мезгилде алардын алыскы
түштүк-батыш чегинде калышканын далилдейт. Бул фактылар башка фактылар
менен да түз байланышып турат» (кара: Юнусалиев Б.М. К вопросу о
формировании общенародного киргизского языка.“Труды ИЯЛ АН Кирг. ССР”,
1956, вып. VI). Соңку ислам дининин таасири менен кыргыздар араб
арибин пайдаланууну ѳздѳштүрүшкѳн. Дал ушул мезгилден кыргыз тилине
ислам дининин, кошуна жашаган түрк-иран тилдүү элдердин таасири
астында иранизм, арабизм лексикалары кире баштаган. Ошол мезгилден
тартып, азыркы Кыргызстанда 1928 ж. чейин, Кытайдагы кыргыздарда
азыркы учурда дагы кыргыз тилинде жазуу араб арибин колдонуп
жүргүзүлгөн. Айрым изилдѳѳчүлѳрдун тыянагы (Н.А.Баскаков) боюнча
кыргыз тили 10-к. тартып кыпчак тилинин таасирин күчтүү ала
баштаган. 10-13-кк. тарыхый кырдаалдардын соңунан энесайлык жана
теңиртоолук кыргыздардын тилдери ѳз алдынча ѳнүгѳ баштаган.

