# Македонски јазик
# Wikipedia
# Macedonian
# https://mk.wikipedia.org/wiki/%D0%9C%D0%B0%D0%BA%D0%B5%D0%B4%D0%BE%D0%BD%D1%81%D0%BA%D0%B8_%D1%98%D0%B0%D0%B7%D0%B8%D0%BA

Македонски јазик — јужнословенски јазик, дел од групата на словенски
јазици од јазичното семејество на индоевропски јазици. Македонскиот е
службен и национален јазик во Македонија, а воедно е и официјално
признат како регионален службен јазик во Горица и Пустец во Албанија
каде што живее бројно македонско население, но и во Србија како
официјален во општините Јабука и Пландиште, Романија и
Косово. Македонски се зборува и во Австралија, Бугарија, Грција,
Канада, САД, Црна Гора, Турција, во некои земји−членки на Европската
Унија и останатата македонска дијаспора. Вкупниот број на македонски
говорници е тешко утврдлив поради несоодветни пописи, но бројката се
движи од околу 2,5 до 3 милиони луѓе.

Според почитуваниот лингвистички извор Etnologue, македонски се
зборува и во југозападниот дел на Бугарија[8][9] и северна Грција, но
нема податоци за бројот на луѓето. Сличен став имаат и BBC, Британика
и УНЕСКО.

Македонскиот јазик е мајчиниот јазик на Македонците, официјален јазик
во Република Македонија и малцински, службен јазик во Албанија, Србија
и во Косово (познат како горански дијалект). Јазикот го зборуваат над
3 милиони луѓе во Македонија, Грција, Бугарија, Албанија и во
македонската дијаспора. Јазикот според лингвистичката категорија спаѓа
во групата на јужнословенски јазици на словенските
јазици. Македонскиот е исто така втор јазик за околу 677.733 граѓани
во Македонија, односно припадниците на малцинствата во државата (иако
меѓу овие има голем број луѓе каде јазикот им е мајчин, особено меѓу
Македонците-муслимани).

На територијата што денеска ја зазема, а што во блиско минато била
поширока, македонскиот јазик се формирал од говорите на македонските
племиња ја населувале територијата на етничка Македонија, па се
длабоко во териториите на денешните Грција и Албанија, но со самиот
развој на државите тој регион се стеснал и македонските говори во тие
краишта полека почнал да се заменува со други јазици. Денес во
Албанија, македонски јазик се зборува најмногу во Мала Преспа, Голо
Брдо и скоро сите погранични места со Република Македонија. Во
Приморска Македонија, македонскиот јазик се зборува најмногу ви
префектурите Воден и Лерин но и во другите градови и села во Приморска
Македонија. Во Бугарија, македонскиот јазик се зборува во Пиринска
Македонија (од помалку од 1% од населението во современите
политичко-општествени околности)[10] а во Србија се зборува во
пограничниот регион со Македонија и во областа Гора во Косово.[11]

Македонските говори околу Солун биле основата за формирање на
старословенскиот јазик и писменост. Тоа што ја карактеризира
историјата на македонскиот јазик е неговата коренита промена што
настанала од X век па навака. Слични промени ги зафатиле и бугарскиот
јазик и источните дијалекти на српскиот јазик. Тие темелни промени
довеле до мала споделба на граматички црти помеѓу старословенскиот и
македонскиот јазик[11], па како резултат на тоа се создала
Македонската рецензија на старословенскиот јазик. Познати центри на
Македонската рецензија се Охридската книжевна школа, Кратовската
книжевна школа и Лесновската книжевна школа.
