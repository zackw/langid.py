# Davvisámegiella (Northern Sami)
# Wikipedia
# Northern Sami
# https://se.wikipedia.org/wiki/Davvis%C3%A1megiella

Davvisámegiella gullá sámegielaid oarjesámegielaid davvejovkui ovttas
julev- ja bihtánsámegielain. Eará oarjesámegielat leat ubmisámegiella
ja lullisámegiella.

Davvisámegiella hállojuvvo Ruoŧas, Norggas ja Suomas.

Davvisámegiela váldosuopmanat leat mearrasámegiella, Durdnosa suopman
ja Finnmárkku suopman.

Knud Leema mielde mearrasámegiella lea ovdal gullan
nuortasámegielaide, muhto mearrasámit leat molson
giela. Mearrasámegielas leatge seammalágan hámit go anárašgielas ja
eará nuortasámegielain. Mearrasámegiella juhkkojuvvo oarje-, gaska- ja
nuortasuopmaniidda.

Lea árvaluvvon, ahte Durdnosa suopman livččii álgo álggus gullan
oarjesámegielaid davvijoavkku oarjejovkui ovttas julevsámegielain ja
biđonsámegielain. Durdnosa suopmanis leat čuovvovaš váldosuopmanat:

    Suomanjárga
    Gárasavvon
    Čohkkiras
    Girjjis

Finnmárkku suopmana váldojoavkkut leat oarjejoavku ja nuortajoavku.

Oarjejoavku juohkása njealji suopmanii:

    Máze-Láhpoluoppal
    Guovdageaidnu
    Nuorta-Eanodat
    Vuohčču

Nuortajoavku juohkása maiddái njealji suopmanii:

    Sieiddá-Bonjagas
    Skiippagurra-Buolbmát
    Njuorggán-Sirbmá
    Badje-Deatnu

Nomenat sodjet kásusa ja logu (ol. ja ml.) dáfus. Davvisámegielas leat
7 kásusa. Muhtun gáldduin muitaluvvo, ahte davvisámegielas leat guhtta
kásusa daningo akkusatiiva ja genetiiva leat seammasullasaččat.

Pronomeniin lea maid duála.

Vearbbat sodjet logu, persovnna, vuogi ja áiggi dáfus.

Davvisámegiela vearbbat sodjet golbma eará logu dáfus:

    ovttaidlohku dahjege singulára
    guvttiidlohku dahjege duála
    máŋggaidlohku dahjege plurála

Davvisámegiela vearbbat sodjet golbma eará persovnna dáfus:

    1. persovdna
    2. persovdna
    3. persovdna

Davvisámegiel tempusat leat:

    preseansa dahjege dálá áigi
    preterihtta dahjege vássán áigi

Maid leat guokte lihttoáiggi:

    perfeakta
    pluskvamperfeakta

Davvisámegielas leat vihttá vuogi:

    indikatiiva dahjege duohtavuohki
    imperatiiva dahjege gohččunvuohki
    konditionála dahjege eaktovuohki
    potientiála dahjege veadjinvuohki
    optatiiva dahjege ávžžuhusvuohki

Dábálaččat optatiiva árvaluvvo imperatiivan, goas sámegielas leat
dušše njeallje vuogi.

Seammaládje go eará suopmelaš-ugralaš gielain davvisámegielas lea
biehttalanvearba, mii sodjá vuogi (indikatiivva, imperatiivva ja
optatiivva), persovnna (1., 2. ja 3.) ja logu (ovttaidlohku,
guvttiidlohku ja máŋggaidlohku) dáfus:

Davvisámegielas lea maid passiiva, muhto dat ii leat árbevirolaččat
leamaš aktiivvalaš anus.

Davvisámegiela čállinvuogi hutkin sáhttá dadjat Knud Leema. Su
čállinvuohki lei ráhkaduvvon Finnmárkku suopmaniid vuođul.

Sámikonfereansa dohkkehii oktasaš čállingiela, man Sámi
giellalávdegoddi evttohii 1978:s. Davvisámegiela oktasaš ortografiija
váldojuvvui atnui jagis 1979, go Norgga Girko- ja
oahpahusdepartemeanta dohkkehii dan skuvlaatnui.
