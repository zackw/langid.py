# Gwaith Twm o'r Nant
# Twm o'r Nant (Thomas Edwards)
# Welsh
# https://www.gutenberg.org/cache/epub/2734/pg2734.txt

DAU FYWYD

Y puraidd Robert Parri,
   Maddeuwch imi 'mod
Yn awr yn cynnyg gyrru canu,
   I geisio clymu clod
I chwi, sy'n byw mewn llawnder,
   A'ch pleser, yn eich Plas,
Gyda'ch meibion yn heddychlon,
   Heb unrhyw galon gas;
Teulu ydych hoew wladaidd,
Yn byw'n ddifalch ac yn ddofaidd,
Nid hel "Meistr" ac ymestyn,
A champ-godi a chwympo gwedy'n;
Wrth fyw'n gytun at ddaioni
   Fe ddaeth mawrhydi i'ch rhan:
Eigion rhediad ac anrhydedd
   Yw'ch mawredd yn eich man;
Mae eich maesydd, wych rymusiant,
A'ch 'nifeiliaid, i chwi'n foliant;
Ychen, defaid, a cheffylau,
A da blithog, laethog lwythau;
Pob angenrheidiau 'n rhadus,
   A threfnus yma a thraw,
A Duw'r heddwch, mae'n arwyddo,
   'N eu llwyddo dan eich llaw.

Maith yma John a Thomas,
   Cyweithas frodyr cu;
A da yw'ch golwg chwi, 'r hen geiliog,
   Awch talog wrth eich ty:
Mae'n hwythau 'n ddynion ethol,
   Naturiol ym mhob taith,
A di ynfydrwydd ill dau'n fedrus,
   A gweddus yn eu gwaith;
Felly rhyngoch yn llwyr wingo,
Mawrhydi'ch llwyddiant a'ch holl eiddo,
Nes eich myned, hwylied helaeth,
Yma'n degwch i'ch cym'dogaeth;
A chywaeth tai a chaeau,
   Sydd i'ch meddiannau'n ddwys;
Fe dal eich llawnder, a'ch call undeb,
   Drwy burdeb aur da bwys:
Rhyfedd fendith, rhyfedd fwynder,
Sy'n ddymunol dan eich maner;
Rhyfedd rhagor chwi fawrhyged,
A m'fi ac eraill yn fegeried;
Chwi ar led mor lydan,
   A'ch arian glan drwy glod -
Minnau'n ffwlyn, dwlyn, diles,
   Anghynnes, gwag y 'nghod.

Chwi'n magu anifeiliaid,
   Moch, a defaid iawn
Gweirgloddiau, a chauau, tai, a'ch heol,
   Sy'n llwyddol ac yn llawn:
Minnau dim fagais
   At fantais eto i fyw,
Ond lladd ceffylau, dilyn ffoledd,
   Anrhydedd oeredd yw:
A'r hyn a fagais o'm rhywogeth,
Mewn twrr o gwynion, oedd tair geneth;
Mae rhei'ny a'u mam mewn dinam dyniad,
Er fy 'mgeledd lawer galwad
Mae'r merched bawb am orchwyl,
   Yn ol eu hwyl eu hun,
Yn troi eu helynt at ryw alwad,
   A'u teimlad yn gytun;
Eu mam a minnau sydd yn myned,
Fel rhai eraill, ar i wared;
Tua'r bedd mae gwedd ogwyddiad,
Rhieni'n mynd, a'r plant yn dwad:
Mae treigliad asiad oesau
   Fel tonnau miniau mor,
Neu ffrwd gyffredin olwyn melin,
   Yn dirwyn yn ddi dor.

A chan nad oes mewn bywyd
   Un rhydid yn parhau,
Gwnewch o'ch mammon gyfion gyfaill,
   Ceiff eraill eich coflau;
Dadgenir hyn ond odid,
   O'ch plegyd chwi a'ch plant,
Pan f'o chwi byddar yn eich beddau,
   Tan odlau Twm o'r Nant;
A'r hyn o gysur wy'n ei geisio,
Ni ddymunwn feddu mo'no,
Oni cheir e'n gwbl fodlon,
Heb un gilwg yn y galon;
A'ch rhoddion os cyrhaeddaf,
   Cyhoeddaf chwi o hyd;

Ac os y bennod ni dderbynia',
   Nis gwn a fyddai'n fud:
Cerdod wlan yw 'nghan a 'nghwynion,
Am hynny gwyliwch dorri'ch calon;
Mae rhagor didwyll rhwng cardode,
A hyn chwi wyddoch, rhowch a wedde':
Ac oni rhowch o'r achos,
   Ni wiw mo'r dangos dant,
Fe fu fwy dychryn ar y dechrau,
   Na hynny, 'n ochrau'r Nant.
