# Zimanê kurdî (Kurdish languages)
# Wikipedia
# Kurdish (specifics unclear)
# https://ku.wikipedia.org/wiki/Ziman%C3%AA_kurd%C3%AE

Zimanê kurdî, zimanekî ji şaxa zimanên îranî yê bakûr rojavayê malbata
zimanên hind û ewropî ye. Piraniya gelê li Kurdistanê bi vî zimanî
diaxivin û zimanê sereke yê piraniya kurdan ev ziman e.

Çend zaravayên kurdî hene; kurmancî li bakur, başûr, rojhilat û
rojavayê Kurdistanê, soranî li başûr û rojhilat tê bikaranîn. Kurmancî
bi piranî bi tîpên latînî tê nivîsîn û soranî bi tîpên erebî. Piraniya
kurdan li seranserî cîhanê bi kurmancî diaxivin.

Koda ISO 639-1 ya kurdî KU ye. Koda ISO 639-2 ya kurdî KUR ye. Koda
DIN 2335 ya kurdî KU ye.

Li gor belavbûna erdnîgarî, zimanê Kurdî ji bilî welatên Ewropa û yên
biyanî bi taybetî li hemî erdnîgariya xwe yanî li hemî herêmên
Kurdistanê tê bikaranîn. Tevlî navçeyîbûyînê ji nifşê mirovên vî
navçê, gellek gel, ji rojava heta rojhilatê, li gellek welatan zêde û
belav bûne. Lewra ye ku zimanê kurdî, yê ku li ser axeke fireh tê
axaftin, ji gelek zaravayan pêk tê.

Li gor Şerefname, zaravayên kurdî, eşîret, komên kurd ji alî ziman,
kevneşopî û rewşên civakî di nav çar beşan de ji hev cuda dibin:

    Kurmancî
    Lor
    Kelhûr
    Goran

Kurmanciya bakur (kurmancî) û kurmanciya başûr (soranî) du zaravayên
sereke ne. Ev her du zarava wekî zaravayên ku xwediyê wêjeyeke nivîskî
ne, têne pejirandin. Van demên dawîn, zaravayê kirmanckî
(dimilkî-zazakî) jî hêdî hêdî ber bi nivîskîbûnê ve gavan diavêje.

Di nav zaravayên kurdî de zaravayê ku herî zêde pê tê axaftin kurmancî
ye. Kurmancî li hemû deverên ku kurd lê dijîn pê tê axaftin. Pirraniya
kurdên ku kurmancî û zazakî diaxivin li Tirkiyê dijîn. Ji bilî çend
deverên mîna Anatoliyaya Navîn û Qerejdaxê, ku şêxbizinî lê dijîn. Ev
jî devoka soranî ye. Tevliheviya di warê zaravayan de pirî caran jî,
ji ber navlêkirinê tê. Wek nimûne, ji bo kurmanciya bakur, li başûr «
behdînî » û li rojhilat jî « şikakî » tê gotin. Her wiha ji bo
zaravayê kurmanciya jêrîn jî, « kurmanciya xwarû », « soranî » tê
gotin. Heman tevlihevî di warê dimilkî de jî balê dikişîne. Navên wekî
« kirdkî », « kirmanckî », « dimilî », « dêrsimkî », « sobê » hwd têne
bikaranîn. Ji bo hewramî jî navê « goranî » tê bikaranîn. Wekî ji
mînakên jorîn jî xuya dibe, navên ku hemû lêkolîner li ser li hev
dikin, navên mîna kurdî, kurmancî, kirmanckî û kirdkî ne. Navên din
tev navên herêm û êl û eşîran in.

Kurmancî an kurmanciya jorîn yek ji zaravayên zimanê kurdî ye.

Zaravayê kurmancî zaravayê kurdî yê ku herî zêde tê bikaranîn
e. Zaravayê kurmancî li beşeke mezin ji bakurê Kurdistanê, li başûrê
rojavayê Kurdistanê, li bakurê Herêma Kurdistanê (başûrê Kurdistanê),
li bakurê rojhilatê Kurdistanê, li Ermenistanê, li Xorasanê, li nav
kurdên Qafqasyayê, li Anatoliya Navîn û li Diyazporayê (Ewropa,
Amerîka) pê tê axaftin.

Soranî, kurdî an jî kurmanciya navendî, zaravayekî zimanê kurdî ye. Di
rastiya xwe de ev navê devokekê ye ku li nêzîkî Silêmaniyê tê axaftin,
lê di pêvajoya dîrokî de navê xwe li hemû devokên zaravayê kurdiya
navendî kiriye. Îro devokên mukrî, kurdî û yên din bi navê soranî têne
nasîn. Bi giştî bi tîpên kurdî-erebî tê nivîsandin; herwiha, gotarên
bi tîpên latînî jî hene. Soranî zêdetir li Kurdistana başûr û rojhilat
tê bikaranîn.
