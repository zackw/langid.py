# Azərbaycan dili (Azerbaijani language)
# Wikipedia
# Azerbaijani (Latin script)
# https://az.wikipedia.org/wiki/Az%C9%99rbaycan_dili

Azərbaycan dili (Azəri, Azərbaycan Türkçəsi)— Azərbaycan
Respublikasının və Rusiya Federasiyasının Dağıstan Respublikasının
rəsmi dövlət dili. Türk dillərinin cənub-qərb qrupuna daxildir.

Azərbaycan dilindən Azərbaycan, İran, İraq, Gürcüstan, Rusiya,
Türkiyə, Ukrayna, Rusiya ərazisində geniş istifadə olunur.

Azərbaycan Respublikası ərazisində bu dilin cüzi fərqlənən 4 dialekti
vardır:

    Şərq dialekti — Quba, Şamaxı, Bakı, Muğan və Lənkəran dialektləri
    Qərb dialekti — Qazax, Qarabağ, Gəncə dialektləri
    Şimal dialekti — Şəki və Zaqatala-Qax dialektləri
    Cənub dialekti — Naxçıvan, Ordubad, İrəvan dialektləri

Azərbaycan dili genealoji bölgüyə əsasən türk dillərinə
mənsubdur. Başqa dil qruplarında olduğu kimi, bu qrupa daxil edilən
dillər də bir-birinə leksik, morfoloji və sintaktik cəhətdən çox
yaxındır. Dialektlər bir-birindən fonetik xüsusiyyətlərinə görə
fərqlənirlər. Azərbaycan dili türk, türkmən və qaqauz dilləri ilə
yanaşı türk dilləri qrupunun oğuz dilləri yarımqrupuna daxildir.

Azərbaycan dilinin və xalqının təşəkkülü III–VII əsrlərdə baş vermiş,
VII-VIII əsrlərdə başa çatmışdır. Bu zaman Azərbaycanda gedən dini
mübarizə artıq sona yetmişdir. XI əsrdə Azərbaycan dili Qafqazda
və qonşu ölkələrdə geniş inkişaf tapır. Azərbaycan dili türk
dillərinin oğuz qrupuna daxildir. Yerli əhalinin əsas dili olan
Azərbaycan dili XI əsrin ortalarında oğuz tayfaları dilinin güclü
təsiri altında tam şəkildə formalaşmışdır. XII əsrdə ədəbi Azərbaycan
dili təşəkkül tapdı. Şairlər fars və ərəb dilləri ilə yanaşı bu dildə
də əsərlər yazırdılar. N.Cəfərov "Azərbaycan türkcəsinin
milliləşməsi tarixi" əsərində "XI-XII əsrlərdən başlayaraq
Azərbaycanda meydana çıxan möhtəşəm türk dövlətlərində rəsmi dil kimi
ərəb, fars dilləri ilə yanaşı türkidən də istifadə olunduğunu"
göstərir.

Səfəvilər dövlətində Azərbaycan türkcəsi sarayda və orduda hakim dil
olmaqla imperiyanın ilk rəsmi dövlət dili idi . Rus alimi
V.V.Bartold 1912-ci ildə yazırdı: "...xanədanın təşəkkül etdiyi yerdə
Azərbaycan əhalisi türkcə danışırdı və nəticədə türkcə Səfəvilər
dövlətində saray və ordu dili olaraq qaldı."
