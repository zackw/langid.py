# বাংলা ভাষা (Bengali language)
# Wikipedia
# Bengali
# https://bn.wikipedia.org/wiki/%E0%A6%AC%E0%A6%BE%E0%A6%82%E0%A6%B2%E0%A6%BE_%E0%A6%AD%E0%A6%BE%E0%A6%B7%E0%A6%BE

বাংলা ভাষাটি দক্ষিণ এশিয়ার পূর্বে অবস্থিত বঙ্গ নামক ভৌগোলিক অঞ্চলের স্থানীয়
ভাষা, এই অঞ্চলটি বর্তমানে রাজনৈতিকভাবে স্বাধীন রাষ্ট্র বাংলাদেশ ও ভারতের
অঙ্গরাজ্য পশ্চিমবঙ্গ নিয়ে গঠিত। এছাড়াও ভারতের ত্রিপুরা রাজ্য, অসম রাজ্যের বরাক
উপত্যকা এবং আন্দামান দ্বীপপুঞ্জেও বাংলা ভাষাতে কথা বলা হয়। পালি ও প্রাকৃত
ভাষার মধ্য দিয়ে বাংলা ভাষার উদ্ভব হয়েছে, এবং পরে গিয়ে সংস্কৃতের প্রভাব
রয়েছে। বাংলা ভাষাটি প্রায় ২৮ কোটি মানুষের মাতৃভাষা এবং বিশ্বের বহুল প্রচলিত
ভাষাগুলোর মধ্যে একটি (ভাষাভাষীর সংখ্যানুসারে এর অবস্থান চতুর্থ থেকে সপ্তমের
মধ্যে)। বাংলা ভাষাটি বাংলাদেশের প্রধান (জাতীয় ও সরকারি) ভাষা এবং ভারতে
বাংলা দ্বিতীয় সর্বোচ্চ কথিত ভাষা । অসমীয়া ভাষা এবং বাংলা ভাষাটি কাছাকাছি
মনে করা হয়।

খ্রিস্টীয় প্রথম সহস্রাব্দের শেষ প্রান্তে এসে পালি এবং প্রাকৃতের বিভিন্ন অপভ্রংশ
থেকে যে আধুনিক পূর্ব ইন্দো-আর্য ভাষাগুলোর উদ্ভব ঘটে, তাদের মধ্যে বাংলা একটি ।
কোনো কোনো ভাষাবিদ তারো অনেক আগে, ৫০০ খ্রিস্টাব্দের দিকে, বাংলার জন্ম হয়
বলে মত পোষণ করেন। তবে এ ভাষাটি তখন পর্যন্ত কোনো সুস্থির রূপ ধারণ করেনি; সে
সময় এর বিভিন্ন লিখিত ও ঔপভাষিক রূপ পাশাপাশি বিদ্যমান ছিল। যেমন, ধারণা করা
হয় ৬ষ্ঠ শতাব্দীর দিকে মাগধি অপভ্রংশ থেকে মাগধি অবহট্‌ঠের উদ্ভব ঘটে। এই অবহট্‌ঠ
ও বাংলা কিছু সময় ধরে সহাবস্থান করছিল।

বাংলা ভাষার ইতিহাসকে সাধারণত তিন ভাগে ভাগ করা হয়:

    প্রাচীন বাংলা (৯০০/১০০০ – ১৪০০ খ্রিস্টাব্দ) — লিখিত নিদর্শনের মধ্যে আছে
    চর্যাপদ, ভক্তিমূলক গান; আমি, তুমি, ইত্যাদি সর্বনামের আবির্ভাব;
    ক্রিয়াবিভক্তি -ইলা, -ইবা, ইত্যাদি। ওড়িয়া ও অসমীয়া এই পর্বে বাংলা থেকে
    আলাদা হয়ে যায়। মধ্য বাংলা (১৪০০–১৮০০ খ্রিস্টাব্দ) — এ সময়কার গুরুত্বপূর্ণ
    লিখিত নিদর্শন চণ্ডীদাসের শ্রীকৃষ্ণকীর্তন; শব্দের শেষে "অ" ধ্বনির বিলোপ;
    যৌগিক ক্রিয়ার প্রচলন; ফার্সির প্রভাব। কোনো কোনো ভাষাবিদ এই যুগকে আদি ও
    অন্ত্য এই দুই ভাগে ভাগ করেন। আধুনিক বাংলা (১৮০০ খ্রিস্টাব্দ থেকে) — ক্রিয়া
    ও সর্বনামের সংক্ষেপন (যেমন তাহার → তার; করিয়াছিল → করেছিল)।

বাংলা ভাষা ঐতিহাসিকভাবে পালির সাথে বেশি সম্পর্কিত হলেও মধ্য বাংলায় (চৈতন্য
যুগে) ও বাংলা সাহিত্যের আধুনিক রনেসঁসের সময় বাংলার ওপর সংস্কৃত ভাষার প্রভাব
বৃদ্ধি পায়। দক্ষিণ এশিয়ার আধুনিক ইন্দো-ইউরোপীয় ভাষাগুলোর মধ্যে বাংলা ও মারাঠি
ভাষার শব্দভাণ্ডারে প্রচুর সংস্কৃত শব্দ রয়েছে; অন্যদিকে হিন্দি ও অন্যান্য ভাষাগুলো
আরবি ও ফার্সি দ্বারা প্রভাবিত হয়েছে। বাংলা ভাষা রক্ষার জন্য আন্দোলনকারীদের
স্মরণে নির্মিত ঢাকা-র শহীদ মিনার

১৮শ শতকের পূর্বে, বাংলা ভাষার ব্যাকরণ রচনার কোন উদ্যোগ নেয়া হয়নি। পর্তুগিজ
মিশনারি পাদ্রি ম্যানুয়েল দ্য আসুম্পসাও (পর্তুগিজ: Vocabolario em idioma
Bengalla, e Portuguez dividido em duas partes) নামে বাংলা ভাষার প্রথম
অভিধান ও ব্যাকরণ রচনা করেন; ১৭৩৪ থেকে ১৭৪২ সাল পর্যন্ত ভাওয়ালে কর্মরত
অবস্থায় তিনি এটি লিখেছিলেন। ন্যাথানিয়েল ব্র্যাসি হ্যালহেড নামের এক ইংরেজ
প্রাচ্যবিদ বাংলার একটি আধুনিক ব্যাকরণ লেখেন, আ গ্রামার অব দ্য বেঙ্গল ল্যাঙ্গুয়েজ
(ইংরেজি: A Grammar of the Bengal Language) যেটি ছাপাখানার হরফ ব্যবহার
করে প্রকাশিত সর্বপ্রথম বাংলা গ্রন্থ। বাঙালিদের মধ্যে রাজা রামমোহন রায় ছিলেন
প্রথম ব্যাকরণ রচয়িতা; তাঁর গ্রন্থের নাম "(ইংরেজি: Grammar of the Bengali
Language, গ্র্যামার অফ্ দ্য বেঙ্গলি ল্যাঙ্গুয়েজ্" (১৮৩২)। এইসময়ে ক্রমশ সাধুভাষা
থেকে সহজতর চলিতভাষার প্রচলন বাড়তে থাকে।

১৯৫১–৫২ সালে পূর্ব পাকিস্তানে (এখনকার বাংলাদেশে) সংঘটিত "ভাষা আন্দোলনের"
ভিত্তি ছিল বাংলা ভাষা। পাকিস্তানের সংখ্যাগরিষ্ঠ মানুষ বাংলাভাষী হওয়া সত্ত্বেও
শুধুমাত্র উর্দু ভাষাকেই সাংবিধানিক ভাবে রাষ্ট্রীয় ভাষা হিসাবে ঘোষণা করা
হয়েছিল। এর প্রতিবাদে শুরু হয় বাংলা ভাষা আন্দোলন।
