# Kläns Neita
# Rud. Schmidt
# Volapük
# http://volapük.com/konot_1.html

In Suomiyän vöno feilan yunik älifom. Do äbinos vob sevärik ad
befeilön länedi neflukik, ai äbinom ye fredik. In län at, kiöp pöp
binon smalik, mens lifons soaliko ko oks it e ko nat. Ven feilan yunik
ämufükom hobubis oka foi ed ätöbom ad mekön grufis dibik, äbinom yofik
ven laud äkaniton love kap oma; täno äjinos, das äkaniton in om it.

Vilag in kel älifom päzüon me fots legretik e nepekulivöls, kels
binons in dil gretikün läna, e dö kels esagoy, das tevoy in ats äs su
lestab mela. Du hitüp brefik is lut labon klüli nekösömik, ed äkanoy
kliliko logön lakis gretik, kels äseatons in fag. Ven nu soar äkomon,
e te veal ätegon lunidi dela, nendas ädepubon löliko, täno äsenoy
fredi anik, keli vob sevärik no ikanon moükön. Pianiko ven soar
ämogolon, fred at päcenon ed ävedon levip seledik lü nepesevikos.

Ätevom ini fots, kiöp äjinos, das jadamags äbinons bevü stams, e ven
änilikoy lü ons, ädepubons. In lulit seledik, äjinos, das äbinos
zesüdik, das neit äninädon klänis, ed ävipom vemo sevön atis.

Semanaedo ini län äkömom Mana-leplekan semik; so magivans panemoms in
pük Suomiyänik. Ko magivan at vöno äspikom, ed äsagom ome vipi oka.

"Ba okanob fölön vipi ola", magivan äsagom. "Ab meditolös veräto; ibo
no oblinos ole fredi".

Feilan yunik ye ävipom, das vip pöfölonöv.

"Benö! "magivan äsagom, "ekö bodil, lespälolös ati kudiko. Ün neit bü
zehitüp reg snekas e trups gretik oma okolkömoms nilü sim fota ed
odrinom se gef goldik miligi jikapara sülik. If okanol luimükön bodili
in milig at e poso fidön ati, täno vip olik pofölon; ab dönu sagob
ole, das olepidol atosi!"

Te dels nemödik äbinons bü zehitüp; alna feilan yunik älogom, das neit
äprimon, levip oma äglofon; lesagis magivana no ämebom.

Fino neit penemöl äkömon, ed äspidom lü sim fota. Su bälät plenik
älogom in fag lubeli, kiöp nek büo ibinon. Ästopom prüdiko. Süpo lit
spagöl änidilon love lubel, e se flans valik älilom tonodis
seledik. Zü om sneks äbinons, kels änilikons lü lubel. Nevilöfiko
äsökom snekis e suno älogom, das lubel äbinon kum legretik snekas. Kum
äglofon, ven änilikom, e nu älogom, das valiks äbinons zü snek gretik,
kel älabon kopi so bigik äs nadabim gretikün ed äflekons okis zi on, e
mils logas nidik älogedons oni ün tim it. Snekakop legretik ätenükon
oki, e in lut feilan älogom kapi oma, kel äpolon kroni goldik, de kel
lit äsegolon. Süpo älogom, das snek äjonon linegi lunik e lediki, e
demü atos pajekom vemo. Täno älogom bü ok gefi goldik me milig
pefulüköl. Spidiko äluimükom bodili ko milig ed äfidom oti.

Nu äjinos, das tonods ut, kelis büo älilom, pänämükons tumna. Äfugom
äs spidiko äs mögiko, ed äjinos, das ärönom spidikumo ka ai. Lätiko
ädofalom.

Ven ägalom, äbinos del klülik. Nu älogom, das äbinom fagik de top,
kiöp älogom snekis, ed äbinom reto saunik. Äbinos milig jikapara, kel
inämükon omi; nu äspetom, das et ämaifükon logis oma.

Sosus sol äprimon ad modonikön, ägolom nesufädiko ini fot, e ven lulit
neita ikömon, äbinom in top, kel löliko päzüon me bims ko stams
vietik, kels älunidons in munasviet. Zänodü glun äbinon kevöfik ed
äbinon us lulak. Aneito no äbinos äs ai. Sirk lenomik pipladoy de
mabastons nidik, ünü kel älogoy vatapleni leklülik e lestilik. Lölikos
äfomos äs banagef legretik. Äklänedom oki po bimül seimik ad logön,
kelosi öjenosöv.
