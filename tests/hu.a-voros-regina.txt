# A vörös regina
# Árpád Abonyi
# Hungarian
# https://www.gutenberg.org/files/34759/34759-0.txt

ELSŐ FEJEZET

Búcsút mondok csendes erdészházamnak és 1914 augusztus elején bevonulok,
mint tartalékos közlegény, ezredemhez.--Új bakancsomat meg kell
foltoztatnom és emiatt sok bajom támad.--Kopár orosz vidékek,
fölperzselt házak.--Lángban álló mezei tanya, hol egy egész népes család
szörnyű tűzhalált halt.--A Morelli-század átesik a tűzkeresztségen és
»Stand«-ba jut.

Állami erdész vagyok a kincstár egyik felvidéki több ezer holdas
birtokán, ahol kocsin is néhány óráig lehet utazni, amíg valaki
kiérkezik az erdőségekből. Ott is laktam az erdőkben, egy mély völgyben
levő magányos érdészházban, két kerülővel és a kutyámmal. Nőtlen ember
vagyok, egyik polyák kerülőm szintén, a másiknak azonban van felesége,
aki mindhármunk számára főz és mos. Hetenkint csak egyszer lovagolok be
a városba bevásárlások végett, mert negyven kilométernyi utat nem
szívesen tesz meg az ember, csak akkor, ha már elkerülhetetlenül muszáj.
A másik legközelebb eső város, Dobsina, még messzebb van tőlem, több,
mint ötven kilométer s az odavezető út háromszor oly fárasztó, mint ez a
másik. Mindezt csak azért említem meg, hogy lássék, mennyire távol élünk
mi ott az erdők mélységében mindentől, ami kultúrának és általában
polgári életnek neveztetik.

Lehet, ez volt az oka, hogy amikor a háború kitörésekor, 1914 augusztus
harmadikán, vagy negyedikén, megkaptam behívómat, hogy huszonnégy óra
alatt vonuljak be ezredemhez, amelynek tartalékosa voltam,--épen akkor
töltöttem be harmincegyedik életévemet--semmiféle felindulást nem
éreztem, pedig tudtam, hogy ezúttal nem fegyvergyakorlatról, hanem
valóságos és komoly hadjáratról van szó. Magam sem tudom okát adni, hogy
miért, de az első pillanatban mintha még bizonyos elégedettséget is
éreztem volna. Az járt a fejemben, hogy egyidőre ismét belecsöppenek az
emberek közé és töméntelen fa, a tót és polyák parasztok, nemkülönben az
erdei vadak helyett embereket, városokat, szóval életet fogok látni,
amelyből éveken keresztül ki voltam közösítve. Persze, ha családom lett
volna--nem fogtam volna így fel a dolgot--dehát senkim sem volt, sem
feleségem, sem gyermekem, sem szüleim, akik szegények, rég pihennek, az
ilyen magányos kakuk tehát nem hagy itt senkit, akiért aggódjék és
miatta sem érez bánatot senki. Az egyetlen élőlény, amelyet sajnáltam
otthagyni lusta öreg kerülőim gondozására, hűséges kutyám volt, a
Zsandár. No, de meg is fenyegettem a vén lustákat, hogy kicserzem
bőrüket, ha valami hiba talál esni a kutyámban, míg oda leszek.

Meg sem mondtam nekik, hogy hová megyek. Az ilyen csontos fejű vén
parasztnak amúgy is mindegy. Nem érdekli ezeket már semmi, csak a róka,
meg a farkas--annak is csak a bőre.

Még aznap összecsomagoltam holmimat és lóra ülve, egész éjjel nyeregben
voltam, míg másnap reggel nyolc óra tájban végre beérkeztem a városba és
jelentkezhettem ezredem laktanyájában.

Bizony, alig ismertem rá a máskor mindig csendes és néptelen városkára.
Olyan volt az egész, mint egy tábor. A sok bevonuló rezervista ugyancsak
elevenné tette, még a környéket is. S milyen vígak és hangosak voltak
ezek az emberek. Majdnem valamennyinek virág volt a kalapja vagy
kucsmája mellett, különösen a magyar legények tűntek ki szertelen
hangosságukkal, amely úgy zengett végig a városkán, mintha valami
nagyszerű lakodalom lett volna készülőben. Engem eleinte valósággal
elkábított a nagy lárma és a sürgő-forgó roppant elevenség, amely
mindenfelől egyszerre csapott le rám. Az erdők örökös csendje és békéje
után most egyszerre ez a lármás zaj,--nem csoda, hogy szinte
belekábultam, míg lassankint valahogy mégis hozzá tudtam szokni.
