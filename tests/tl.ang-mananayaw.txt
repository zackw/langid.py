# Ang Mánanayaw.
# Rosauro Almario
# Tagalog
# https://www.gutenberg.org/cache/epub/14794/pg14794.txt

_Pati_: Mánanayaw. Alanganing tindíg; ni mababà ni mataas; katawáng
malusóg, makatás, sariwà; mga matáng malalaki't bugháw, dalawáng
bintanàng pinanúnungawan ng isáng káluluwáng nag-iinit, nag-aalab sa
ningas ng apóy ng isáng damdaming batis na dinádaluyan ng alíw,
_alíw ng sandalî_ na nakalúlunod, nakaíinís at nakamámatáy sa bawà't
káluluwáng maligò sa kanyá.

_Sawî_: Túbong lalawigan, binatàng nag-aaral sa Maynilà. Buhat sa
mabuting lipì, angkán ng mga mayaman, si Sawî ay isáng binatàng
lumakí sa lilim ng pananaganà: kimî, mahihiyâin, ugalìng babae, si
Sawî ay hindî kaparis ng mga binatàng walâng ibáng minimithîmithi
kundî ang mátulad sa isáng paróparó, sa isáng bubuyog, na tuwîna'y
hanap ang mga bulaklák, upáng simsimín ang kaniláng bangó,

_Tamád_: Isáng hampás-lupà, isáng hampas-bató, na gaya ng tawag sa
kanyá ng madlâ. Ulila sa amá't ulila, sa iná. Walâng asawa, ni anák,
ni kapatid, ni kamaganakan kungdî ... si «Ligaya»; ligayang pará sa
kanyá'y hindî natatagpô sa alín mang dako, sa alín mang poók, máliban
sa mga bilyar, sabungán, pangginggihan, bahay-sáyawan at mga
bungangà ng impierno na sa bálana'y laging nakaumang.

--Tamád, ¿kumusta ang _ibon_?

--Mabuti, Pati, maamò na ngayón.

--¿Handâng pumasok sa kulungán?

--¡Oh, walâng pagsalang hindî siyá pápasok!

--¿Anó ang sabisabi niyá sa iyó tungkól sa akin?

Paris din ng mga unang salitâ na náiukol ko sa iyó nang tayo'y unang
magkátagpô sa isáng handáan: na, ikáw ay magandáng katulad ni _Venus_,
paris ng Talà sa umaga. ¡Umiibig na sa iyó! Maáasahang siyá'y bihag
mo na....

Binuksán ni Pati ang kanyáng dalawáng labì na nagpúpulahan upáng
paraanín ang isáng matunóg na halakhák.

--_Con qué_, umiibig na sa akin, há?

--At pagháhanapin ka mámayâ.

--¿Saán? ¿saan mo akó itinurò?

--Sa bahay-sáyawan.

--Sa makatwíd palá ay nálalaman nang akó'y mánanayaw? ¿at anó ang sabi
sa iyó? ¿hindî ba niyá nábabasa ang mga páhayagáng, hindî miminsan at
mámakalawáng nagsásabog diyán ng mga balitàng diumanó'y hindî mga
babae ang mga mánanayaw sa «suscrición» kundî isáng tungkós na mga
talimusák?

--_Medio ... medio_ sinabi niyá sa akin ang ganyán; ngunì't tinugón
ko siyáng ang gayóng balità'y mangyáyaring magkátotoó, kung minsán, at
mangyayari rin namáng hindî, «Si Pati»--ang wikà ko sa kanyá,--«iyóng
dalagang ipinakilala ko sa iyó sa handâang dinaluhán natin ay isáng
matibay na saksí ng katotohanang ang isáng magandáng perlas ay
mangyáyaring mápaliblíb sa gitnâ ng burak....»

At tumigil sandalî ang nagsásalita upáng lumagók ng laway at
magpatuloy, pagkatapos, sa mga ganitóng pangungusap:

--At si Sawî (ang ibong pinagúusapan nilá)--ay naniwalà namáng ikáw ay
isáng «magandáng perlas», isáng dalagang mahinhín, may puri,
marangal....

--¿At hindî na itinanóng kung bakit akó nápapasok sa bahay-sáyawan?
