# Basa Jawa (Javanese language)
# Wikipedia
# Javanese
# https://jv.wikipedia.org/wiki/Basa_Jawa

Basa Jawa iku kagolong basa Austronesia, ya kuwi basa-basa sing
dianggo sawarna-warnané bangsa pribumi ing kapuloan sakidul-wetaning
bawana Asia. Basa Jawa kasebar wiwit pucuk kulon pulo Jawa, Banten
nganti pucuk wétan Banyuwangi déning kurang luwih 80 yuta panutur
ibu. Kajaba iku, basa iku kasebar ing Indonésia saka Sumatra nganti
Papua, Timor Wétan, Malaysia, Singapura, Taiwan, Hong Kong, Walanda,
Suriname, Curaçao, lan ing Kaledonia Anyar.

Basa Jawa dadi salah sijiné panyumbang sing gedhé dhéwé kanggo
panuwuhané basa Indonesia. Sanadyan dudu basa resmi ing pamaréntahan,
basa Jawa nduwé pangaruh luwih akèh tinimbang basa-basa dhaérah liyané
kayata ing kosakata, lan istilah-istilah sing kadhangkala nganggo
tembung Jawa.

Peta iki gambar ing endi basa Jawa dianggo ing pasrawungan. Ijo tuwa
tegesé basa Jawa basa mayoritas. Banjur ijo enom tegesé basa Jawa basa
minoritas.

Basa Jawa iku bagéyan saka sub-cabang Sundik saka rumpun basa
Melayu-Polinesia Kulon saka pang basa Melayu-Polinesia sing gilirané
anggota basa Austronesia. Basa Jawa isih sedulur cedhak basa Melayu,
basa Sundha, basa Madura, basa Bali, lan uga basa-basa ing pulo
Sumatra sarta Kalimantan.

Basa Jawa dipigunakaké ing Jawa Tengah, Jawa Wétan lan uga pesisir lor
Jawa Kulon. Banjur ing Madura, Bali, Lombok lan Tatar Sundha ing Jawa
Kulon, basa Jawa uga ditrapaké dadi basa sastra. Basa Jawa uga basa
dalem ing keraton Palembang, Sumatra Kidul sadurungé keraton iki
dibedhah wong Walanda ing wusananing abad kaping-18.

Basa Jawa bisa kaanggep salah sijiné basa klasik ing donya, basa iki
nduwé sajarah kasusastran sing wis lawas banget. Lawasé luwih saka 12
abad. Para pakar basa Jawa mérang sajarah basa Jawa ing patang tahap:

    Basa Jawa Kuna saka abad kaping-9
    Basa Jawa Tengahan saka abad kaping-13
    Basa Jawa Anyaran saka abad kaping-16
    Basa Jawa Modhèrn saka abad kaping-20 (pratélan iki ora dienggo sacara umum)

Basa Jawa ditulis mawa/migunakaké aksara Jawa, (salah sijiné keturunan
aksara Brahmi saka India), aksara Jawa-Arab (pégon) lan aksara Latin
[1].

Sanadyan dudu basa resmi ing ngendi waé, basa Jawa basa Austronesia
sing akèh dhéwé cacahé panutur ibuné.[2] Basa iki dituturaké lan
dimangertèni déning kurang luwih 80 yuta jiwa wong. Kurang luwih 45%
pedunung negara Indonesia keturunan Jawa utawa manggon ing Tanah
Jawa. Mèh kabèh presidhèn Indonesia wiwit taun 1945 iku keturunan Jawa
(sajatiné kabèh keturunan Jawa, B.J. Habibie uga ngaku yèn ibuné
priyayi Jawa). Dadi ora nggumunaké yèn basa Jawa mènèhi pangaribawa
akèh ing perkembangané basa Indonesia.

Basa Jawa Modhèrn bisa dipérang dadi telung dhialèk: dhialèk Jawa
Kulon, dhialèk Jawa Tengah, lan dhialèk Jawa Wétan. Ing pulo Jawa ana
sing diarani dialect continuum ('kasinambungan dhialèk') saka Banten
ing ujung kulon tekan Banyuwangi, ing pucuk wétan. Kabèh dhialèk basa
Jawa kurang luwih bisa dingertèni para panuturé (basa Inggris mutually
intelligible).
