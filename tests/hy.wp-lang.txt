# Հայերեն (Armenian language)
# Wikipedia
# Armenian
# https://hy.wikipedia.org/wiki/%D5%80%D5%A1%D5%B5%D5%A5%D6%80%D5%A5%D5%B6

Հայերեն, Հայաստանի Հանրապետության և Լեռնային Ղարաբաղի
Հանրապետության պետական լեզու: Պատկանում է հնդեվրոպական
լեզվաընտանիքին։ Լայնորեն օգտագործվում է պատմական Հայաստանի
տարածքներում (Ջավախք, Պարսկահայք, Արևմտյան Հայաստանի որոշ
շրջաններ) և Հայկական սփյուռքում:

Առավել կիրառական է Եվրոպայում (Ֆրանսիա, Գերմանիա, Իսպանիա,
Բելգիա, Շվեյցարիա, Իտալիա, Հունաստան, Բուլղարիա և այլն), Մերձավոր
Արևելքում (հիմնականում Իրան, Սիրիա, Լիբանան, Իրաք, Պաղեստին,
Իսրայել, Եգիպտոս, մասամբ՝ Թուրքիա) եւ նախկին ԽՍՀՄ
հանրապետություններում՝ Ռուսաստանի Դաշնությունում (Հարավային
դաշնային տարածաշրջան, Մոսկվա և խոշոր քաղաքներ), Վրաստանում,
Ուկրաինայում եւ այլուր։

Արևմտյան կիսագնդում հայերեն են խոսում ԱՄՆ-ում, Կանադայում,
Լատինական Ամերիկայում (Ուրուգվայ, Արգենտինա, Բրազիլիա): Հայկական
համայնքներ կան նաև Աֆրիկայում, Ավստրալիայում և այլուր։

Հայերեն լեզվակիրների քանակը կազմում է 7-9 միլիոն մարդ։ Աշխարհի
հայ բնակչությունը տարբեր տվյալներով 10-12 միլիոն մարդ է:

19-րդ դարի երկրորդ կեսին, երբ լեզվաբանությունն ու
լեզվագիտությունը նոր թափով էին առաջ ընթանում, գերմանացի լեզվաբան
Հայնրիխ Հյուբշմանը, որը 1875 թվականին հրատարակված «Հայերենի դիրքը
հնդեվրոպական լեզուների շարքում» հոդվածում ապացուցում է, որ
հայերենը հնդեվրոպական լեզուների մեջ ինքնուրույն լեզվաճյուղ է, իսկ
պարսկերենի և հնագույն այլ լեզուների հետ կապված փոխառությունները
ոչ թե ծագմամբ են պայմանավարված, այլ հետագա շրջանի փոխառություններ
են։ Մինչ այսօր այս տեսակետը համարվում է ճիշտ և հայերենը
շարունակում է իր ուրույն տեղը զբաղեցնել այդ լեզվաընտանիքում։

Հայերենը կամ հայոց լեզուն համարվում է Հայաստանի բնակչության և
արտերկրում բնակվող հայերի մայրենի լեզուն։ Հայերենը աշխարհի
հնագույն լեզուներից է և պաշտոնապես ընդունված է համարել 5000–ամյա
լեզու։

Հայերենի առաջին պատմահամեմատական մեթոդի հեղինակները՝ Հ. Պետերմանը
և Ֆ. Վինդշմանը առաջ էին քաշում այն դրույթը, ըստ որի հայերենը
պատկանում է հնդիրանյան/արիական/ լեզվախմբին։ Դրան էին հանգեցրել
շուրջ 1400 բառերի առկայությունը, որոնք պարսկերենից
փոխառություններ էին։ Սակայն այս տեսակետը հետագայում մերժվեց։

Հայերենը անցել է զարգացման երկարատև ուղի, սակայն հիմնական
տեղեկություններ մեզ հայտնի են 5-րդ դարից (405 թ.-ից)՝ գրերի
գյուտից սկսած։ Մինչ Մեսրոպ Մաշտոցի կողմից հայերեն ժամանակակից
այբուբենի ստեղծելը, անշու՛շտ, հայերենն ու հայերեն գրերը
գոյություն են ունեցել, քանի որ այն հանդիսացել է նախկինում
ձևավորված հայկական թագավորությունների և պետական կազմավորումների
պաշտոնական լեզուն։ Որպես ապացույց է ներկայացվում նաև հայ թագավոր
Աբգար V–ի և Հիսուս Քրիստոսի միջև եղած նամակագրությունը, որը եղել
է հայերեն։[1] Սակայն հայերենի նախամաշտոցյան շրջանի մասին
տեղեկությունները քիչ են կամ դեռևս չեն հայտնաբերվել, այդ իսկ
պատճառով այս տեսակետի մասին քիչ է խոսվում։

405 թ.-ին Մեսրոպ Մաշտոցը ստեղծում է հայոց գրերը՝ սկիզբ դնելով
հայերենի գրային ժամանակակից փուլին, որն իր հերթին բաժանվում է մի
քանի ենթափուլերի։

Գրային հայերենի առաջին փուլը հին հայերենն է կամ, ինչպես ընդունված
է կոչել, գրաբարը։ Գրաբարը հայերենի հին շրջանի գրական մշակված
տարբերակի անվանումն է։ Այն օգտագործվում էր գրիչների մատյաններում,
եկեղեցական ծիսակատարությունների ժամանակ և առօրյա կյանքում, սակայն
ժամանակի ընթացքում խոսակցական լեզուն այնքան է հեռանում գրական
լեզվից, որ հասարակ շինականը չէր հասկանում այն։ Այնուամենայնիվ
գրաբարը լայնորեն գործածվում էր մինչ 11-րդ դար։ Առաջին
նախադասությունը, որ գրվել է գրաբարով, գրվել է Մեսրոպ Մաշտոցի
կողմից և այն է՝

ՃԱՆԱՉԵԼ ԶԻՄԱՍՏՈՒԹԻՒՆ ԵՒ ԶԽՐԱՏ, ԻՄԱՆԱԼ ԶԲԱՆՍ ՀԱՆՃԱՐՈՅ

Միջին հայերենը կամ Կիլիկյան հայերենը գործածվել է 11-րդ դարից մինչ
16-րդ դարը։ Այն իր բարդությամբ իհարկե զիջում էր գրաբարին, սակայն
մտցված փոփոխությունները բավարար չէին, որ այն դառնար հանրությանը
մատչելի լեզու։

Այս շրջանում են ստեղծագործել Ֆրիկը, Նահապետ Քուչակը, Գրիգոր
Նարեկացին և այլք։ Քուչակի հայրեններից մեկը՝
