# Bosanski jezik (Bosnian language)
# Wikipedia
# Bosnian
# https://bs.wikipedia.org/wiki/Bosanski_jezik

Bosanski jezik je standardni južnoslavenski jezik kojim govore
uglavnom Bošnjaci, ali i značajan broj Bosanaca različite etničke
pripadnosti. Bosanskim jezikom govori između 2 i 2,4 miliona ljudi: u
Bosni i Hercegovini 1,7-1,8 miliona, Srbiji 138.871[1], Crnoj Gori
33.077,[2] Hrvatskoj 16.856,[3] Kosovu 28.898[5] i Zapadnoj Evropi i
Sjevernoj Americi 150.000, te neutvrđen broj iseljenika u Turskoj
(neki izvori pretpostavljaju 100.000 do 200.000 govornika). U
bosanskom jeziku koriste se dva ravnopravna pisma: latinica i
ćirilica.

Bosanski jezik spada u vrstu tonskih jezika koji se u lingvistici
nazivaju jezici s tonskim akcentom, a za njega je karakteristično
postojanje dvaju tonova (silazni i uzlazni) i dviju vokalnih dužina
(kratak i dug vokal). Jednosložne riječi mogu imati samo silazni ton,
mada im vokal može biti i kratak i dug.[6]

Bošnjaci su izvorni govornici nekoliko dijalekata štokavskog narječja:

 * novoštokavskog ikavskog (tzv. zapadnobosanski)
 * šćakavsko-ijekavskog (tzv. istočnobosanski dijalekt), kojim govore
   Bošnjaci i Hrvati
 * novoštokavskog ijekavskog (tzv. istočnohercegovački), koji dijele
   sa Srbima, Crnogorcima i Hrvatima
 * nenovoštokavskog ijekavskog (tzv. zetsko-južnosandžački dijalekt),
   kojim govore Bošnjaci, Crnogorci i Srbi.

Udio Bošnjaka u ostalim govorima [npr, novoštokavskom ekavskom
(tzv. šumadijsko-vojvođanski dijalekt) i nenovoštokavskom ekavskom
(tzv. kosovsko-resavski dijalekt)] jeste zanemariv. Zbog procesa
jezičke asimilacije, akulturacije i migracija kao posljedica
posljednjeg rata, nemoguće je odrediti tačan broj i raspored govornika
pojedinog dijalekta, ali približno se može navesti sljedeće: većina
Bošnjaka u bihaćkoj regiji, zapadnoj Bosni općenito, kao i srednjoj i
južnoj Bosni (Travnik, Bugojno, Zenica, Livno) i sjevernom dijelu
Hercegovine govornici su zapadnobosanskog dijalekta; stanovnici
širokog pojasa koji se proteže južno od Sarajeva do Tuzle na sjeveru,
sa središtima u Sarajevu, Kladnju, Brezi, Srebreniku, Tuzli,
Zavidovićima, Olovu, Visokom, Fojnici, Kaknju izvorni su govornici
istočnobosanskog dijalekta; Bošnjaci u području srednje i istočne
Hercegovine (Čapljina, Stolac, Nevesinje), istočnoj Bosni (Goražde,
Višegrad, Rogatica), te u većem dijelu Crne Gore i dijelu Srbije
(Nikšić, Pljevlja, Prijepolje), kao i stanovnici većih gradova
(uključujući i one protjerane iz gradova kao Teslić, Prijedor, Banja
Luka, Doboj, Zvornik, Vlasenica) govornici su istočnohercegovačkog i
ponegdje istočnobosanskog dijalekta, dok su Bošnjaci koji nastanjuju
istok Crne Gore i jugozapad Srbije (Podgorica, Bijelo Polje, Novi
Pazar) govornici zetsko-južnosandžačkog dijalekta.

Postanak i historijski razvoj standardnog jezika neke zajednice, u
ovom slučaju nacionalne zajednice Bošnjaka, uveliko zavisi o
samodefiniciji te zajednice, ili o profilu i vidu narodnosne
kristalizacije. U slučaju bošnjačke nacije nekoliko činilaca je
odigralo važnu ulogu:

 * jezični temelj te zajednice je zapadnoštokavski idiom kakav se
   profilirao tokom 3 vijeka uoči osmanlijskog osvajanja

 * uticaj islamsko-orijentalne kulture, te leksičkih osobina
   orijentalnih jezika (arapskog, turskog i perzijskog), snažno su
   obilježili bosanski jezik na različite načine u različitim
   vremenima

 * relativna zakašnjelost nacionalne emancipacije Bošnjaka u odnosu na
   srpsku i hrvatsku imala je za posljedicu da se bosanski jezik, kao
   standardni jezik, ili propisani jezički sistem, sporo odvajao od
   "srpsko-hrvatske" jezične matrice, kakva je nametana u 20. vijeku

 * za razliku od Hrvata i Srba, Bošnjaci su imali i jednu dosta
   značajnu prednost: jezičnodijalekatsku uravnoteženost. Posmatra li
   se jezičnodijalekatska situacija Srba, a pogotovo snažne
   regionalnodijalekatske centrifuglane tendencije u Hrvata, tada se
   može reći da je u dobroj mjeri nivelirana situacija u pogledu
   narječja kojim govore Bošnjaci, predstavljala pozitivan element za
   jezičnu unifikaciju.
