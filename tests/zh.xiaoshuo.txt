# 中國小說史略 (A Brief History of Chinese Fiction)
# 鲁迅 (Lu Xun)
# Chinese
# https://www.gutenberg.org/files/25559/25559-0.txt

　　小說之名，昔者見于庄周之云“飾小說以干縣令”〔1〕（《庄子》《外物》），
然案其實際，乃謂瑣屑之言，非道術所在，与后來所謂小說者固不同。桓譚言“小
說家合殘叢小語，近取譬喻，以作短書，治身理家，有可觀之辭。”〔2〕（李善
注《文選》三十一引《新論》）始若与后之小說近似，然《庄子》云堯問孔子，《淮
南子》云共工爭帝地維絕，當時亦多以為“短書不可用”〔3〕，則此小說者，仍
謂寓言异記，不本經傳，背于儒術者矣。后世眾說，彌复紛紜，今不具論，而征
之史：
　　緣自來論斷藝文，本亦史官之職也。
　　秦既燔滅文章以愚黔首〔4〕，漢興，則大收篇籍，置寫官，成哀二帝，复先
后使劉向及其子歆校書稀府，歆乃總群書而奏其《七略》〔5〕。《七略》今亡，班
固作《漢書》〔6〕，刪其要為《藝文志》，其三曰《諸子略》，所錄凡十家，而謂
“可觀者九家”〔7〕，小說則不与，然尚存于末，得十五家。班固于志自有注，
其有某曰云云者，唐顏師古〔8〕注也。
　　《伊尹說》〔9〕二十七篇。（其語淺薄，似依托也。）
　　《鬻子說》〔10〕十九篇。（后世所加。）
　　《周考》〔11〕七十六篇。（考周事也。）
　　《青史子》〔12〕五十七篇。（古史官記事也。）
　　《師曠》〔13〕六篇。（見《春秋》，其言淺薄，本与此同，似因托之。）
　　《務成子》〔14〕十一篇。（稱堯問，非古語。）
　　《宋子》〔15〕十八篇。（孫卿道宋子，其言黃老意。）
　　《天乙》〔16〕三篇。（天乙謂湯，其言殷時者，皆依托也。）
　　《黃帝說》四十篇。（迂誕依托。）
　　《封禪方說》十八篇。（武帝時。）
　　《待詔臣饒心術》二十五篇。（武帝時。師古曰，劉向《別錄》云：“饒，
齊人也，不知其姓，武帝時待詔，作書，名曰《心術》。”）
　　《待詔臣安成未央術》一篇。（應劭曰，道家也，好養生事，為未央之術。）
　　《臣壽周紀》七篇。（項國圉人，宣帝時。）
　　《虞初周說》九百四十三篇。（河南人，武帝時以方士侍郎，號黃車使者。
應劭曰：其說以《周書》為本。師古曰，《史記》云：“虞初，洛陽人。”即張
衡《西京賦》“小說九百，本自虞初”者也。）
　　《百家》百三十九卷。
　　右小說十五家，千三百八十篇。〔17〕小說家者流，蓋出于稗官，街談巷語，
道听途說者之所造也。孔子曰，“雖小道，必有可觀者焉，致遠恐泥。”〔18〕
是以君子弗為也，然亦弗滅也，閭里小知者之所及，亦使綴而不忘，如或一言可
采，此亦芻蕘狂夫之議也。
　　右所錄十五家，梁時已僅存《青史子》一卷，至隋亦佚；
　　惟据班固注，則諸書大抵或托古人，或記古事，托人者似子而淺薄，記事者
近史而悠繆者也。
