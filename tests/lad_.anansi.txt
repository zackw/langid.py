# טילאראנייה אי לה טארט‎
# Traditional
# Ladino (NR)
# http://www.corpuswiki.org/index.php?action=story&act=view&id=22

און דיאה, אנאנסי, לה טילאראנייה, אריקוז׳ו אונאס קואנטאס ב׳ידרוראס מויי
סאב׳רוזאס אין סו גואירטה, לאס גיזו קון מונג׳ו קודייו אי סוס גולור
איסטאב׳ה דיליסייוזה. ייה נו טיניאה מאס פאסינסייה אי טודו לו קי קיריאה
אירה די אסינטארסי אה לה מיזה אי קומירלאס.

אינסופיטו, אלגונו נאטייו אה סו פואירטה. אירה טארטוגה, קי אב׳יאה
קאמינאדו איל דיאה אינטירו, איסטאב׳ה מויי קאנסאדה אי טיניאה מונג׳ה
אמברי.

"בואינוס דיאס, אנאנסי" דיש׳ו טארטוגה, "ייה איס לארגו טיימפו קי איסטו
קאמינאנדו, אי מי ב׳ינו לה דיליסייוזה גולור די לאס ב׳ידרוראס, לה מאס
סאב׳רוזה קי טינגו גולידו אסטה אויי. איס קי סיראס באסטאנטי אמאבלי פארה
קומפארטיר טו סינה קון מי?"

אנאנסי נו פודיאה ריפ׳וזאר סיינדו קי סיגון לה טראדיסייון די סו פאיז
אלייה דיב׳יאה קומפארטיר סו סינה קון לוס מוסאפ׳יריס אה לה אורה די לה
קומידה. מה אלייה נו איסטאב׳ה מויי קונטינטי, אי סיינדו קי אירה פאפונה,
קיריאה גואדראר לאס דיליסייוזאס ב׳ידרוראס פארה אלייה סולה. אנאנסי פינסו
אונוס מומינטוס, ו טופאנדו און פלאנו דיש׳ו:

"טי רוגו קי אינטריס, טארטוגה. איסטארי מויי אונוראדה די טינירטי קומו מי
אינב׳יטאדה אין לה סינה די איסטה נוג׳י. טומה אונה סילייה, אסינטאטי, אי
סירב׳יטי."

טארטוגה אינטרו אי סאסינטו, מה ג׳וסטו קואנדו איסטאב׳ה פארה איסקודייארסי
אונה די לאס ב׳ידרוראס, אנאנסי איג׳ו און גריטו: "טארטוגה! נו סאב׳יס קי
נו סי אסינטה אה לה מיזה קון מאנוס סוזייאס?"

טארטוגה מירו סוס מאנוס אי ב׳ידו קי איסטאב׳אן ג׳ולאנה, מויי
סוזייאס. אלייה אב׳יאה קאמינאדו איל דיאה אינטירו אי נו טוב׳ו לה
אוקאזייון די לאב׳ארסי, אינטונסיס סי אליב׳אנטו אי סי פ׳ואי אסטה איל
ריאו פארה לאב׳ארסי לוס פייזיס. קאמינו אב׳אגאר אב׳אגאר סיגון לו אזין
לאס טארטוגאס, אי אה סו ייגאדה אטראס, ב׳ידו קי אנאנסי ייה איסטאב׳ה
אסינטאדה קומיינדו.

"נו קיז׳י קי איסטאס ב׳ידרוראס טאן סאב׳רוזאס סי יילין די מאנירה קי
אימפיסי אה קומיר", דיש׳ו אנאנסי, "מה טי רוגו, טארטוגה, אגורה ג׳ונטאטי
אה מי."

טארטוגה סי אסינטו דימואיב׳ו אי קיז׳ו טומאר אונה די לאס ב׳ידרוראס, מה
אנאנסי, איסטה ב׳יז טאמביין איג׳ו און גריטו:

"טארטוגה, איס קי נו מי אוייטיס? נו סאב׳יס קי איס מאנקו די פוליטיס די
אסינטאר אה לה מיזה קון לאס מאנוס סוזיאס?"

אלייה אבוקו לוס אוז׳וס אי ב׳ידו קי סוס מאנוס איסטאב׳אן דימואיב׳ו
סוזיאס, סיינדו קי דוב׳ו סירב׳ירסי די אילייאס פארה טורנאר אה קאזה אי
סין אוטרו רימידייו אבאש׳ו אוטרה ב׳יז אסטה איל ריאו. איסטה ב׳יז, אה סו
ריטורנו, סי אקאב׳ידו די קאמינאר סוב׳רי לאס יירב׳אס אפ׳ין קי סוס מאנוס
קידין לימפייאס. קואנדו, אין פ׳ין, ייה סי אסינטה אה לה מיזה, אנאנסי ייה
סי אב׳יאה קומידו טודאס לאס טאן סאב׳רוזאס ב׳ידרוראס, סין דיש׳אר ני אונה
מיגה.

טארטוגה מירו אה אנאנסי פור און מומינטו אי לי דיש׳ו: "טי רינגראסייו די
אב׳יר פארטאז׳אדו טו סינה קון מי. אין קאבזו קי טי טופאראס סירקה די מי
קאזה, מי גוסטאריאה ריטורנארטי לה פ׳אב׳ור קי מי איזיטיס." דיספואיס סי
דיריז׳ו ב׳ירסו לה פואירטה אי קונטינואו אין סו קאמינו.
