# Lëtzebuergesch
# Wikipedia
# Luxembourgish
# https://lb.wikipedia.org/wiki/L%C3%ABtzebuergesch

D'Lëtzebuergesch gëtt an der däitscher Dialektologie als ee
westgermaneschen, mëtteldäitschen Dialekt aklasséiert, deen zum
Muselfränkesche gehéiert. An der Linguistik gëtt et och alt zu de
sougenannten "Ausbausproochen", bzw. "Kultursproochen", gezielt.

D'Lëtzebuergescht gouf de 24. Februar 1984 per Gesetz[2] als
"Nationalsprooch" an nieft dem Franséischen an dem Héichdäitschen als
eng vun den dräi administrative Sproochen zu Lëtzebuerg
deklaréiert.[3] Lëtzebuergesch gouf 1995 per Gesetz als Ëmgankssprooch
an de Gemengeréit deklaréiert. Conseillere kënnen och eng aner
offiziell Sprooch benotzen, mä et besteet keng Iwwersetzungsflicht.[4]

Spéitstens zanter dem Gesetz vun 1984 gëtt Lëtzebuergesch national wéi
eng eegestänneg Sprooch behandelt.

    Dofir, fir et als eege Sprooch ze gesinn, schwätzt ënner anerem,
    datt een, deen Héichdäitsch als Mammesprooch huet, Méi huet, fir
    Lëtzebuergesch ze verstoen. Och gëtt Lëtzebuergesch a méi
    Situatioune gebraucht, wéi dat bei engem Dialekt de Fall wier -
    vun der Chamber bis zu de wëssenschaftlechen Emissiounen z. B. um
    Radio.

    Dogéint schwätzt, datt et keng däitlech Sproochegrenz zu deenen
    ugrenzenden däitschen Dialekter gëtt.

Ofgesi vun dësen éischter technesche Critèren ass et virun allem och
de symbolesche Charakter, d'Identifikatiounselement dat dra läit, wat
et mat sech bréngt, datt d'Lëtzebuerger dat, wat se schwätzen, als hir
Sprooch ugesinn.

Lëtzebuergesch gëtt zu Lëtzebuerg geschwat, mä och nach an de
Grenzregioune vu sengen Nopeschlänner: an Däitschland an der Géigend
ëm Béibreg an am Museldall ronderëm Tréier, an der Belsch an der
Provënz Lëtzebuerg, am Arelerland, an a Frankräich an enger Partie vu
Loutrengen. Wat ee méi a Richtung Oste geet, wat dat, wat geschwat
gëtt, ëmmer méi an déi aner muselfränkesch Dialekter iwwergeet. Mat
vill guddem Wëll kann een och nach d'USA dobäizielen, wou
d'Kands(-kands-)kanner vun deene Lëtzebuerger, déi am 19. Joerhonnert
dohin ausgewandert waren, nach vereenzelt Lëtzebuergesch schwätze
kënnen. Geleeëntlech gëtt nach ëmmer dat, wat a
Siwebiergen/Transsylvanien (Rumänien) geschwat gëtt oder gouf, wéinst
engem Glach mam Lëtzebuergeschen dozougezielt, och wa sech dat scho
laang als wëssenschaftlech net haltbar erwisen huet[5] An der Belsch
an a Frankräich gouf Lëtzebuergesch allerdéngs laang Zäit nom Zweete
Weltkrich net geléiert, sou datt et virun allem eeler Generatioune
sinn, déi et nach schwätzen. Doduerch, datt et fir déi vill
Frontalieren um Lëtzebuerger Aarbechtsmaart nëtzlech ass, gëtt et awer
erëm, zum Beispill an Owescoursen, geléiert.

Et gëtt verschidden Dialektforme vum Lëtzebuergeschen: Areler,
Eechternoacher, Kliärrwer, Minetter, Miseler, Stater, Veiner, Weelzer,
asw. Fréier gouf et souguer vun Duerf zu Duerf Ënnerscheeder bei
verschiddene Wierder, oder et koum zu am Rescht vum Land onbekannte
Wierder (z. B. al Rëmelenger Wierder wéi Klëppchen oder
Schëntercher). Déi Ënnerscheeder sinn an historesche Sproochatlante
genee beschriwwe ginn.[6]

Duerch d'Mobilitéit vun de Leit an och duerch déi geschwate Medien
(Radio an Televisioun) verlafe sech dës Ënnerscheeder awer ëmmer méi,
respektiv tendéieren zu enger Zort 'Standardlëtzebuergesch', an der
Linguistik Koiné genannt, hin.[7]

No enger Rei vun Uleef gouf 1975 eng eenheetlech Orthographie duerch e
ministeriellen Arrêté agefouert.[8] 1999 goufen dës Regele per
groussherzoglecht Reglement liicht verännert.[9] Déi offiziell
Orthographie gëtt an de Schoulen, wann iwwerhaapt, nëmmen ee Joer
enseignéiert, wat dozou féiert, datt weiderhin individuell
Orthographievarianten an der Praxis koexistéieren.

Zanter 2006 gëtt et e Spellchecker, deen ënner enger fräier Lizenz
steet an dorop ausgeluecht ass, mat de gängegen Open-Source-Programmer
ze funktionéieren (OpenOffice, Mozilla Thunderbird, asw.). Dësen
Utilitär ënner dem Numm www.spellchecker.lu gëtt regelméisseg
weiderentwéckel.t[10]
