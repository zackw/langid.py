# Қазақ тілі (Kazakh language)
# Wikipedia
# Kazakh
# https://kk.wikipedia.org/wiki/%D2%9A%D0%B0%D0%B7%D0%B0%D2%9B_%D1%82%D1%96%D0%BB%D1%96

Қазақ тілі (төте: قازاق ٴتىلى, латын:qazaq tili) — Қазақстан
Республикасының мемлекеттік тілі, сонымен қатар Ресей, Өзбекстан,
Қытай, Моңғолия жəне т.б. елдерде тұратын қазақтардың ана тілі.

Қазақ тілі түркі тілдерінің қыпшақ тобына, соның ішінде қарақалпақ,
ноғай, қарашай тілдерімен бірге қыпшақ-ноғай тармағына жатады. Сонымен
қатар қырғыз, татар, башқұрт, қарашай-балқар, құмық, қарайым,
қырымтатар тілдеріне жақын.

Кейбір ғалымдардың пікірінше қазақ тілі 3 диалектіге бөлінеді: нағыз
қазақ, ноғай, қарақалпақ.

Қазақ жазуы бірнеше рет өзгеріске ұшыраған. 1929 жылға дейін
Қазақстанда қазақ араб жазуы пайдаланылды. 20 ғасыр басында Ахмет
Байтұрсынұлы ұсынысымен қазақ фонетикасының ерекшеліктері ескеріліп
жасалған, араб графикасына негізделген ‘’төте жазу‘’
пайдаланылған. Қазіргі кезге дейін Қытай еліндегі қазақтар осы жазу
үлгісін пайдаланады. 1929 жылдан 1940 жылға дейін латын графикасы
қолданылып, 1940 жылдан қазірге дейін кирилл әліпбиі қолданылуда. 2025
жылдан қазақ тілі латын графикасына ауысуы жобалануда. Түркия мен
Батыс елдердегі қазақтар әртүрлі латын жазуына негізделген әліпбиді
пайдаланады. 2000 жылдан бастап Тура Жазу енгізіле басталды, латын
және кирилше түрінде. Тура Жазу Ахмет Байтұрсынұлы дыбыс жүйесін
қолданады, оны енгізумен жекеменшік, мемлекеттік емес орталық
айналысады.

Қазақ тілі буын үндестігіне негізделеді, яғни қазақтың төл сөздері не
бірыңғай жуан не бірыңғай жіңішке болып келеді, және жуан дауысты
буындардағы дауыссыз дыбыстар жуан түрде айтылады (мысалы: тыс, құрт),
ал жіңішке дауысты буындарда жіңішке естіледі (мысалы: тіс, күрт).

Қазақ тілінде екпін көбінесе соңғы буынға түседі.

Жоғарыда келтірілген мағлұмат Кеңес Өкіметі билік құрып тұрғанда, 1940
жылы еңгізілген Аманжолов Сәрсеннің әліпбиі негізінде берілген. Бұл
әліпбиді, тоталитарлық жүйе қазақ халқын орыстандыру саясатының құралы
ретінде пайдаланған. Орыс тілінің дыбыстары қазақ әліпбиіне
қосылған. Қазақ тілі туралы жалған мағлұмат ресми құжаттарда,
Қазақстан тәуелсіздік алса да, осы уақытқа дейін өзгертілмей келеді.

Қазақ тілінің дыбыстық жүйесін алғашқы құрған ғалым Ахмет
Байтұрсынұлы: басқа дыбыстық жүйелер, бөтен тілдердің дыбыстары
қосылған, жалған жүйелер.

Дауыссыз дыбыс өкпеден шыққан ауаның ауыз қуысында кедергіге ұшырап
шығуынан жасалады. Қазақ тілінде 19 дауыссыз дыбыс бар: б, г, ғ, д, ж,
з, й, к, қ, л, м, н, ң, п, р, с, т, у, ш, һ.  Дауыссыз дыбыстар үн мен
салдырдың қатысына қарай ұяң, үнді және қатаң болып үшке бөлінеді.

Дауыссыз дыбыстар сөйлеу мүшелерінің бір-бірімен жанасуы немесе толық
қабысуы арқылы пайда болады. Дауыссыздардың басты ерекшеліктері: -
дауыссыздардың жасалатын орны – ауыз және көмей қуыстары; - дауыссыз
қатаңдарда мүлде үн болмаса, ұяңдарда – үннің қатысы жартылай болады
да, ал үнділерде - бәсең үн болады; - дауыссыз қатаң және ұяңдардың
ішкі сапасы – таза салдырдан тұрады деуге болады ал, үнділерде сөйлеу
мүшелерінің (тіл, ерін, жақ) бір-біріне жуықтауы, түрленуі, көлемін
өзгертуі көмей арқылы келген ауаға пәлендей кедергі бола алмайды; -
дауыссыз қатаң және ұяңдарды - көтеруге, созуға, әуенін өзгертуге
мүлде болмаса, ал үнділерді керісінше – көтеруге, созуға, әуенін
өзгертуге болады; - дауыссыздардың үн сапасында - жаңғырық болмайды; -
дауыссыздар сөз ішінде жалқы тұрып буын құрай алмайды.

Қазақ тілінде сөз алдында тұратын көмекші сөздер (preposition) орнына,
сөз артынан келетін шылау (postposition) не тиісті жалғау қолданылады
(мысалы: қазақ тілі туралы мақаланы энциклопедияға қосу).

Сан есімі бар зат есім жекеше түрінде беріледі (мысалы: «мен екі
мақала жаздым», бірақ «мақалаларымда көп қате жіберіппін»).
