# አባ ጃሌው!
# G. E. Gorfu
# Amharic
# http://www.meskot.com/jallew.pdf

አባ ጃሌው በሰፈራቸው ከታወቁና አሉ ከሚባሉት ሽማግሌዎች ሲሆኑ
በጣም የተከበሩ ሰው ናቸው። የሰፈሩ ሰው ማንኛውም ጉዳይ ሲኖረው
ሁሌ የሚጠራው እርሳቸውን ሲሆን፣ ለምሳሌ ለሚስት አማጭ ሰው
ሲፈለግ እርሳቸውን ለምኖ ከሽማግሌዎቹ መሃል ካስገባ፣ ተጠያቂው
እምቢ ብሎ መመለስ በጣም ይከብደዋል። ለዚህም ሁሌ ይቀናቸዋል፣
ጉዳዩም ቶሎ ይፈጸማል። በመሬት ሆነ በገንዘብ የተጣላውን ለመሸምገል
ዘወትር ሰዉ ሁሉ የሚጠራው አባ ጃሌን ነው። ባልና ሚስትም ሲጣሉ
ዋና አስታራቂ ከአባ ጃሌው የተሻለ ሌላ የለም? ስለዚህ አባ ጃሌው
የኅብረ ሰቡ ዋና ማገርና ምሰሶ ናቸው ቢባል ከሓቁ የራቀ አይሆንም።

አባ ጃሌው እድሜያቸው በትክክል ባይታወቅም፣ አሁን እያረጁ ወደ
ዘጠና ዓመት እንደ ተጠጉ ይገመታል። ጥልቅ አስተዋይነታቸውና
ብልኅነታቸው የታወቀው ገና ድሮ ሲሆን፣ ያኔ የዓርባ ዓመት እድሜ
ያህል እንኳን የነበራቸው አይመስሉም ነበር። በሰፈሩ ሰርግ ሆኖ አሳላፊ
እንዲሆኑ ተመድበው፣ የመጣውን እንግዳ እየተቀበሉ ከዳስ ሲያቀምጡና
ሲያስተናግዱ፣ አንዱ ጠጥቶ ሞቅ ያለው በሰፈሩ የታወቀ ልክስክስ፣ በሆነ
ነግር ተላከፋቸውና ግርግር ፈጠረ። ሴቶች ወደሚሠሩበት ወጥ ቤትም
ካላለፍኩ እያለ፣ ተው አይሆንም ሲሉት፣ ግልፍ ብሎ ዞር አለና በቃሪያ
ጥፊ ጆሮአቸውን አጮላቸው። በዳሱም ሰዉ ሁሉም “ኦ!’ ብሎ ደነገጠ።

አባ ጃሌው ፈጽሞ ያልጠበቁት ነገር ነበር፣ ግን የቁጣ ቃል ሳይናገሩ፣
ፊታቸውን ሳያጠቁሩ፣ ድምፃቸውንም ሰበር ሳያደርጉ፣ ሰውየውን፤ “ና፣
ወንደሜ፣ ግድ የለህም፣ አይዞህ፣ የማጫውትህ አንድ ጉዳይ አለኝ፣ ና
እማ!” እያሉ እጁን አጥብቀው ይዘው ውጭ አወጡትና አጋፋሪዎቹን፤
“ስካሩ እስኪበርድለት እንዳይገባ!” ብለው ከዳስ ተመልሰው ገብተው፣
አንዲትም እንዳልሆነ ሰው የአሰላፊነታቸውን ተግባር በሚገባ ቀጠሉ።

አባ ጃሌ ረጋ ያለው ባሕሪያቸው ከዚያ በፊት በሰፈሩ ቢታወቅም እንኳ
በይበልጥ አንጸባርቆ ለሰዉ ሁሉ የታየው በዚያን ጊዜ ነው። ሰው ጠጋ
እያለ፣ “አባ ጃሌው፣ እንዴት አስቻልዎት? እጅግ የሚደንቁ ትእግስተኛ
ሰው ነዎት!” ሲላቸው፣ “ይህንን ካልቻልኩማ ለአሰላፊነት የማልበቃ ሰው
ነኛ! መቻል አለብኝ እንጂ! እርሱ መች መታኝ፣ የመታኝ ጠላው፣ ወይ
ጠጁ እንጂ እርሱ አልመታኝም።” እያሉ ነው አሳስቀው የመለሱላቸው።

“አባ ጃሌው” ሊባሉ የቻሉት በሰፈሩ ሰው አጠራር እንጂ ትክክለኛው
ስማቸውስ አያሌው ነበር። ከሰፈሩ አሮጊቶች አንዷ፣ ፊዴል እንኳን
ያልቆጠሩት፣ እማሆይ ወለተ-ጽዮን የሚባሉት አንድ ቀን፤ “አባ አያሌው”
ለማለት፤ “አባ ጃሌው!” ብለው ሲጠሯቸው፣ ከዚያን ጊዜ ወዲያ ሁሉም
ተቀብሎ፣ ስማቸውን ከአባ አያሌው ወደ አባ ጃሌው ለወጠው። በልጅነት
የወጣላቸው ትክክለኛው ስማቸው ተረስቷል። ዛሬ ይኸው በሰፈሩ ሁሉ
“አባ ጃሌው” በሚል መጠሪያ ስም ብቻ ነው የሚታወቁት።

አባ ጃሌው ያደጉት በባላገር ገበሬ ሆነው ቢሆንም፣ ልጆቼን ላስተምር
ብለው ወደ አውራጃው ከተማ ከተዘዋወሩ ብዙ ዓመታት አልፏቸዋል።
የእርሻው መሬታቸውንም ለባለ ሢሶ ገበሬ ሰጥተውት፣ በየዓመቱ በአህያ
ጥቂት ዳውላ ገብስ፣ በቆሎና፣ ማሽላም እየተጫነ ይመጣላቸዋል። ከዚህ
ለቤታቸው የሚበቃቸውን አስቀርተው፣ ‘ገበያ ደህና ውሏል’ ሲባል ከተማ
ወርደው ለቸርቻሪ ነጋዴ ሸጠው ይገላገላሉ። ሌሎች ራሳቸው ከገበያ
የሚቸረችሩ ሰዎች፤ “ለነጋዴ ከምትሰጥ ራስህ ብትቸረችረው የተሻለ ገቢ
እኮ ታገኛለህ...” ሲሏቸው፣ “ቸርቻሪውስ ምን ይብላ!” ነው የሚሉት።
ዋናው ምክንያት ግን ከገበያ ቆመው ከአላፊ አግዳሚው በዋጋ ውጣ-
ውረድ የእንካ ስላንትያ ትንንቅ መያያዙን አልፈለጉትም።
