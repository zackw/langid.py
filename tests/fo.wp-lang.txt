# Føroyskt mál (Faroese language)
# Wikipedia
# Faroese
# https://fo.wikipedia.org/wiki/F%C3%B8royskt_m%C3%A1l

Føroyskt er høvuðsmálið í Føroyum. Føroyskt er almenna málið í
Føroyum, og tað er tjóðarmál føroyinga. Harafturat verður nógv
føroyskt tosað í Danmark og Íslandi. Í Føroyum tosa 48.000 fólk
føroyskt, í Danmark umleið 25.000 og í Íslandi umleið 5.000, so
samlaða talið av fólkum, ið duga føroyskt liggur um
75-80.000. Føroyskt er tí í altjóða høpi eitt lítið mál. Føroyskt mál
hevur fýra føll og trý kyn, og grammatiski málbygningurin líkist
ógvuliga nógv íslendskum, meðan orðatilfarið og í summum lutum úttalan
líkist norska landsmálinum.

Venceslaus Ulricus Hammershaimb er kendur sum faðirin at skriftmáli
føroyinga. Tað var hann, sum skapti okkum skriftmálið so at siga í
sama líki, sum vit kenna tað í dag, og hann eigur soleiðis stóra æru
fyri, at føroyingar varðveittu skriftmálið. Tað er einki at ivast í,
at føroyska málið var fyri stórum hóttafalli, tá ið trúbótin uml. 1540
varð sett í gildi í Føroyum, tí tá fór prestaskúlin fyri bakka,
soleiðis at kirkjumálið gjørdist danskt burturav.

Føroyskt er eitt indo-evropeiskt mál. Føroyskt er eisini eitt norrønt
mál. Tað hoyrir til Vesturnorrønu málættina (saman við íslendskum,
norskum og hinum nú útdeyða norn) [1]. Vesturnorrønt, ofta eisini bara
nevnt norrønt, er málið, ið talað varð í Noregi um tað mundið,
norðmenn bygdu Føroyar, og nakrar øldir fram, t.e. úr 9. øld og upp
til 1400. Úr hesum máli spruttu komandi øldirnar fleiri mál - føroyskt
í Føroyum, norn í Hetlandi og Orknoyggjum, norskt í Noregi og
íslendskt í Íslandi. Norðbúgvar, ið talaðu mál av norskari rót, búðu
eisini í Grønlandi í nøkur hundrað ár, men málið doyði út við teimum
móti endanum á miðøldini. Stóra broytingartíðarskeiðið úr norrønum til
føroyskt er millum 1400-1600. Hetta er sama tíðarskeiðið, sum árinið
úr donskum fer at gera um seg.

Orðið "grammatikk", sum er okkara mállæra, stavar upprunaliga úr
grikskum, har gramma merkti bókstavur. Av fyrstan tíð varð orðið nýtt
um læruna at skriva og lesa. Nú á døgum er málsøkið hjá mállæruni at
koma fram á og lýsa allar vanligar reglur í einum og hvørjum máli. Tey
regluligu fyribrigdini finna vit á ymsum stigum. Vit kunnu tosa um
lutvísar skipanir innanfyri mállærubygnaðin.

Í føroyskum, eins og í øðrum málum, finnast hol á mállæruhválvinum,
t.e. regulig fyribrigdi, sum málgranskarar enn ikki hava fingið greiði
á til lítar. Tá ið vit tosa, fylgja vit teimum málsligu reglunum, sum
eru í okkara máli, uttan at geva okkum far um tað. Vit kunnu til dømis
vera heilt óvitandi um, hvat ein grundliður er, og kortini orða
setningar, har einki er galið hvørki við grundliði ella øðrum
liðum. Fyri at læra mállæruna er als ikki neyðugt við bókum ella
frálæru. Her er tað okkara egna máloyra, sum verður stýrt av føroysku
mállæruni, sum m.a. hevur nakrar reglur um, hvussu ljóð kunnu verða
sett saman til orð á føroyskum.

Málið er nær skylt íslendskum, norn og eisini vesturnorskum [3]. Siga
vit, at tað eru seks milliardir menniskju í heiminum, og tað eru
80.000 føroyingar, so er skilligt, at vit eru ein ómetaliga lítil
málsligur minniluti, t.e. 1/100 promilli av jarðarinnar menniskjum
tosa føroyskt. Men okkum nýttist ikki at smæðast, tí vit eiga eitt
mál, ið riggar væl í flestu førum sum samskiftisamboð, og vit eiga
tann fyrimunin, at vit við tí skúla, vit hava, eru før fyri at hava
samskifti við norðurlendsku grannar okkara. Norskt, íslendskt, danskt
og svenskt eru í ætt við okkara mál, og tað merkir, at stórur
líkskapur er millum málini, hvat orðavavi og mállæru viðvíkur.
