# Laba-laba deng Tuturuga
# Traditional
# Manado Malay (NR)
# http://www.corpuswiki.org/index.php?action=story&act=view&id=18

Satu hari, Anansi, si laba-laba bapete sayor pe pai deng pe sadap pa
depe kobong.  Dia momasa' tu sayor deng hati-hati kong sampe dapa
bobow sadap.  Dia so nyanda' sabar modudu kong momakang tu sayor.

Kong kage ada yang batoki pintu Ternyata si tuturuga, dia so dari
perjalanan jao kong pe lalah deng pe lapar.

"Eh, Anansi", tu tuturuga bilang. "Kita so bajalang pe lama, kong kita
dapa ciong bobow sayor paling sadap yang pernah kita dapa ciong.  Bole
ngana bagi deng kita?"

Anansi nimbole' batolak, dari memang so bagitu depe adat istiadat pa
dorang pe kampung: babagi makang deng tamu pas pe jam makang.  Mar dia
kurang sanang ley, dari dia pe tura' deng mosuka tu sayor pa dia
samua.  Kong Anansi bapikir vor samantara waktu kong dapa rencana.

"Manjo' maso dang, tuturuga.  Kita merasa terhormat ngana datang
batamu ni malam.  Silakan dudu, ambe jo kursi sandiri.

Tuturuga maso kong dudu, mar pas pe dia somo ba'ambe sayor, Anansi
bilang "Ei tuturuga, masa' ngana mo ba'ambe makanan deng tangan
kotor?"

Tuturuga lia depe tangan kong ternyata memang kotor katu'.  Dia so
bamerangkak seharian kong nyanda' ada waktu basebersih depe tangan.
Tuturuga badiri kong pigi ka kuala vor mobacuci depe kaki-kaki.  Dia
bajalang, pe slow dari bagitu noh katu' tuturuga, sampe dia babale ka
dalam rumah, Anansi so mulai makang.

"Kita nimau' ni sayor pe enak bagini kong jadi dingin, jadi kita mulai
makang," kata Anansi.  "Mar mari jo makang sama-sama, tuturuga."

Tuturuga dudu ulang kong mulai mo ba'ambe sayor, mar kage ley Anansi
togor pa dia.

"Tuturuga, kita so bilang to? Nyanda' sopan datang makang deng tangan
kotor!"

Dia lia depe tangan ternyata so ulang jadi kotor, lantaran tadi dia da
pake merangkak bale ka rumah.  Kong dia bale ka kuala vor mocuci ulang
depe tangan.  Mar kali ini pas dia babale ka rumah, dia bajalang di
atas rumpu supaya depe tangan tetap bersih.  Mar pas pe dia so dudu
ulang di kursi makang, Anansi so se abis tu sayor sampe nyanda'
basisa.

Tuturuga lia sadiki pa Anansi kong bilang, "Makase so babagi ngana pe
makanan deng kita.  Kalu ngana talewat pa kita pe rumah, datang singga
makang ley neh."  Kong Tuturuga kaluar se lanjut depe perjalanan.

Semakin hari, Anansi semakin tapikir makanan yang Tuturuga da
tawarkan.  Dia semakin tertarik dengan makan malam gratis sampe dia so
nyanda' tahang.  Suatu hari, dia pigi pa Tuturuga pe rumah.

Dia lia Tuturuga da bajumur di sey kuala sekitar waktu makang malam.

Tuturuga lia pa dia kong bilang, "Ei, Anansi, mari jo makang malam
deng kita."

"Oh iyo iyo!" Anansi bilang. Anansi napa so lapar deng semakin waktu
semakin lapar.  Tuturuga pigi ka bawah aer pa depe rumah kong sadia
meja makang.  Sadiki ley dia babale ka pinggir kuala kong bilang
"Ngana pe tampa kita so sadia. Manjo' Anansi."

Abis itu Tuturuga manyalam ka bawah aer kong mulai makang plang-plang
depe makanan.

Anansi balumpa ka aer, mar nimbole' dapa manyalam ka dasar kuala.  Dia
coba berenang, mar lantaran dia pe ringan skali jadi salalu ta'apung
ulang.
