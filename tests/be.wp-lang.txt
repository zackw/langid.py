# Беларуская мова (Belarusian Language)
# Wikipedia
# Belarusian
# https://be.wikipedia.org/wiki/%D0%91%D0%B5%D0%BB%D0%B0%D1%80%D1%83%D1%81%D0%BA%D0%B0%D1%8F_%D0%BC%D0%BE%D0%B2%D0%B0

Белару́ская мо́ва — мова беларусаў, уваходзіць у індаеўрапейскую моўную
сям'ю, славянскую групу, ўсходнеславянскую падгрупу. Пашырана ў
асноўным у Беларусі. Распаўсюджана таксама і ў іншых краінах, галоўным
чынам у Расіі, Украіне, Польшчы. Беларуская мова мае шмат агульных
граматычных і лексічных уласцівасцей з іншымі ўсходнеславянскімі
мовамі (Гл. таксама: Іншыя назвы беларускай мовы і Узаемныя ўплывы
усходнеславянскіх моў).

У 1990-х — 2000-х гадах практычна аформілася існаванне дзвюх
беларускіх моўных норм: беларускай літаратурнай мовы і
альтэрнатыўнай нормы, т. зв. «тарашкевіцы».

Паводле дадзеных перапісу насельніцтва Беларусі 2009 года, роднай
беларускую мову пазначылі 4 841 319 этнічных беларусаў, а таксама 217
015 прадстаўнікоў іншых нацыянальнасцей краіны (сярод іх 171 287
чал. этнічных палякаў) назвалі беларускую сваёй роднай, што складае
53,22 % насельніцтва краіны. Акрамя таго 1 009 935 этнічных беларусаў
указалі яе як мову, якой яны свабодна валодаюць, а таксама 271 778
чалавек, якія належаць да іншых нацыянальнасцей таксама ўказалі
беларускую як другую мову (сярод іх 181 091 чал. этнічных рускіх), што
складае каля 13,49 % насельніцтва краіны. Такім чынам, паводле
перапісу, у 2009 годзе беларуская мова была роднай для 5 058 334 чал.,
акрамя таго 1 281 713 чалавек валодалі беларускай мовай як другой,
гэта склала каля 6 340 047 чал., якія свабодна размаўляюць
па-беларуску. Нягледзячы на тое, што 2/3 насельніцтва краіны заявілі
аб свабодным валоданні беларускай мовай, колькасць грамадзян Беларусі,
якія размаўляюць па-беларуску дома, складае 2 073 853 чал. сярод
этнічных беларусаў і 153 271 чал. у іншых этнасаў (у тым ліку 120 378
чал. у этнічных палякаў), што складае 23,43 % усяго насельніцтва
краіны. У параўнанні з 1999 годам гэтыя лічбы адлюстроўваюць тэндэнцыю
да зніжэння выкарыстання беларускай мовы. У 1999 г. у яе прызналі
«мовай, на якой размаўляюць дома» ~3,686 млн. (36.7 %) жыхароў. Між
іх, ~3,370 млн. (41.3 %) беларусаў, ~0,257 млн іншых галоўных
нац. груп (палякі, рускія, украінцы, татары).

Паводле шырэйшых мерак, ~ 6,984 млн. (85.6 %) беларусаў прызнаюць
беларускую «роднай мовай». Іншыя крыніцы падаюць «насельніцтва мовы»
як 6,715 млн у Беларусі і 9 081 102 па ўсім свеце, як пададзена на
Этналогу. У Расіі Беларускую мову прызнаюць «вядомай ім мовай» ~0,316
млн жыхароў, між іх ~0,248 млн беларусаў (~30,7 % агульнага ліку,
звесткі ўсерасійскага перапісу 2002 г. у сеціве). Ва Украіне
Беларускую мову прызнаюць «роднай мовай» ~0,055 млн беларусаў (~19,7 %
агульнага ліку, звесткі ўсеўкраінскага перапісу 2001 г. у Сеціве). У
Польшчы Беларускую мову прызнаюць «мовай, на якой размаўляюць дома»
~0,040 млн жыхароў (звесткі ўсяпольскага перапісу 2002 г.).

Беларуская мова з'яўляецца адной з дзвюх (разам з рускай) дзяржаўных
моў у Рэспубліцы Беларусь. У афіцыйнай сферы выкарыстанне беларускай
мовы вельмі абмежаванае. Справаводства ў Беларусі амаль цалкам
рускамоўнае, адзначаецца скарачэнне накладаў беларускіх выданняў (за
1998—1999 год на 27,8 %). Прэзідэнт рэспублікі А. Лукашэнка пры
выкананні сваіх абавязкаў выкарыстоўвае амаль толькі рускую мову.

Назвы населеных пунктаў на дарожных паказальніках падаюцца, у
асноўным, на беларускай мове, хоць часам сустракаюцца і рускамоўныя
шыльды.
