# Bokmål
# Wikipedia
# Bokmål
# https://no.wikipedia.org/wiki/Bokm%C3%A5l

Bokmål er den rådende av de to skriftformene av det norske språk, det
andre er nynorsk. Bokmål har sitt opphav i riksmål, som etter de
seneste skriftreformer bare skiller seg kosmetiske fra. Skriftlig
bokmål er den desidert mest utbredte av de to offisielle målformene,
og man regner med at det skrives av cirka 85-90% av
befolkningen[1][2]. Det er ikke undersøkt hvor mange som snakker
bokmål, men det har blitt anslått at mer enn 20 % av befolkningen i
Norge har standard østnorsk, den vanligste formen for talt bokmål[3],
som sitt morsmål.[4] Til talt bokmål hører også den høyere sosiolekten
i flere byer, for eksempel «fintrønder» og «penbergensk». Bokmål og
standard østnorsk er den formen for norsk som vanligvis undervises i
norskkurs for utlendinger og i norskstudier ved utenlandske
læresteder.

Fra 1600-tallet av var det rådende skriftspråket i Norge dansk, og det
utviklet det seg et høytidsspråk med skriftspråket som rettesnor. En
skriftrett leseuttale av dansk ble brukt som prekespråk i kirkene, og
senere i konfirmasjonsundervisningen og skolene. I skolene vedvarte
dette til stortinget i 1878 vedtok at undervisningen skulle gis på
«Børnenes eget Talesprog».[5] Å tale slik ble ifølge Jonas Ramus'
ordliste fra Ringerike i 1698 kalt å knote, med «hand har lært at
knote» som eksempel. Klokkerdansk er også brukt om dette
talespråket.[6]

Ved siden av høytidsspråket utviklet det seg en dansk-norsk dagligtale
som etter hvert ble morsmål for den norske overklassen. Utviklingen
begynte trolig på 1600-tallet, men så sent som på 1800-tallet kunne
det fremdeles være sterkt dialektpreg i denne såkalte dannede
dagligtale. Dagligtalen vant i siste halvdel av 1800-tallet frem på
bekostning av høytidsspråket, men til gjengjeld tok dagligtalen opp i
seg stadig mer av høytidsspråket. Den dannede dagligtalen var således
på sitt mest dansknære på slutten av 1800-tallet.[6] Det har blitt
anslått at dansk-norsk ble talt av omkring 1 % av befolkningen i 1814
og at dette økte til 5 % i 1900.[4]

Dansk-norsken kan kalles et koinéspråk, dvs. en blanding av gjensidig
forståelige dialekter, men transplantert inn i et område der det
skiller seg ut fra dialektene som omgir det. For eksempel hadde
dansk-norsken i motsetning til dialektene i Oslo og området rundt ikke
noe jevnvektsystem, bare én vokal i grammatiske endelser, monoftonger
for de fleste gammelnorske diftonger, lite bruk av retroflekser og
tykk l, og i noen grad bløte konsonanter.[6]

En viktig strid om den dannede dagligtalen sto i teatrene rundt midten
av 1800-tallet. Da Norges første offentlige teater, Christiania
Theater, åpnet dørene i 1827, forsøkte man seg med norske
skuespillere, men det ble kritisert for å ha hentet skuespillere fra
«de mindre dannede Samfundslag». Fra 1828 begynte man å ansette danske
skuespillere, og disse rådde grunnen i de neste tiårene. Kravet om
norske skuespillere stilnet ikke, men førte heller ikke frem. Det
førte til den store teaterstriden i 1856 der Bjørnstjerne Bjørnson og
Åsmund Olavson Vinje sto i bresjen for 600 pipere. Det endelige
oppgjøret med den danske teatertradisjonen kom i 1865, da Bjørnson ble
ansatt som teatersjef. Gjennomslaget disse årene må regnes som det
avgjørende vendepunktet i synet på den dannede dagligtalen, selv om
høytidsspråket fremdeles ble regnet som finere i visse kretser.[6]
Høytidsspråket forsvant etter hvert sammen med det danske
skriftspråket i Norge.
