# नेपाली भाषा (Nepali language)
# Wikipedia
# Nepali
# https://ne.wikipedia.org/wiki/%E0%A4%A8%E0%A5%87%E0%A4%AA%E0%A4%BE%E0%A4%B2%E0%A5%80_%E0%A4%AD%E0%A4%BE%E0%A4%B7%E0%A4%BE

नेपाली भाषा नेपालको राष्ट्रभाषा र सम्पर्क भाषा (en:Lingua Franca) तथा भारत,
भुटान र बर्माको केही भागमा मातृभाषाको रूपमा बोलिने भाषा हो । यो भाषा भारोपेली
भाषा परिवार समूहमा पर्दछ । यो भाषा नेपाल र भारतको आधिकारीक (सरकारी काम
काजको) भाषा हो । नेपालका करिब आधा जनसंख्याले आफ्नो मातृभाषाको रूपमा यो भाषा
बोल्ने गर्दछन् । देवनागरी लिपिमा लेखिने यो भाषामा २ किसिमका वर्णमाला छन् ।
स्वरवर्णमा १२ र व्यञ्जनवर्णमा ३६ वटा वर्णहरू रहेका छन् । अक्षरको लेखन र उच्चारण
एउटै हुने यो भाषा सिक्न असाध्यै सजिलो भएका कारण यसको लोकप्रियता बढेको हो ।

नेपाली भाषा विभिन्न समयमा विभिन्न नामले चिनिन्थ्यो । खस कुरा, पर्वते भाषा तथा
गोर्खाली भाषा आदि। यी मध्ये खस कुरा सबैभन्दा पुरानो नाम हो। खस जातिहरूले बोल्ने
भाषा भएको हुनाले यसलाई खस भाषा भनिएको हो । यो भाषा पश्चिम नेपालको कर्णाली
क्षेत्रमा विकसित भएर पूर्वतर्फ फैलदै गएको हो । खस कुरा पश्चिम नेपालको मगर जातीहरूले
बोल्ने भाषा खाम कुरा सँगै विकसित भएर अगाडि बढेको मानिन्छ ।

नेपाली भाषा भारोपेली भाषा परिवार समूहको भाषा हो, जुन नेपाल लगायत भारत, भुटान
र बर्माको केही भागमा बोलिन्छ । यो भाषाको विकास 'संस्कृत' र यसको अपभ्रंस रूप
'पाली' हुँदै भएको मानिन्छ । यसको उत्पत्ति थलोको रूपमा हालको कर्णाली अञ्चल स्थित
जुम्ला जिल्लाको सिंजा उपत्यका लाई मानिएको छ । पछिल्लो भाषिक अनुमानमा विश्वभरि
छरिएका लगभग २ करोड १० लाख जातिले नेपाली भाषालाई मातृभाषाको रूपमा अपनाएका
छन् भने अरू १ करोड भन्दा बढि मानिसको यो दोस्रो भाषा हो।

नेपाली भाषा सबै भाषा-भाषीहरूकाबिच सम्पर्क कायम गर्न सजिलो र लोकप्रिय भएको
नाताले नै राष्ट्रभाषा हुन गएको हो । यसको ऐतिहासिकतालाई ध्यान दिने हो भने,
विशाल नेपालको एकीकरण हुनुभन्दा धेरैव वर्षअगाडि देखि नेपाली भाषा पूर्वमा ब्रम्हपुत्र र
पश्चिममा काश्मिरसम्म प्रचलित भइसकेको थियो । भाषाविद् भानुभक्त पोखरेल' लेख्छन् -
नेपाल एकीकरण हुनुभन्दा पाँच - सात सय वर्ष अघि देखिनै यस भू-भागका
राजा-रजौटाहरूकाले परम्परा पत्राचार, संधि संझौता गर्ने तत्कालीन अन्तर्राज्यीय भाषा
नेपालीनै थियो । नेपाल एकीकरण अभियानमा पृथ्वीनारायण शाहले बाइसी, चौबिसे,
लिम्बूवान, खम्बूवान, आदिका अपुङ्गी टुक्रे राजाहरूसित व्यवहार गर्ने भाषा पनि नेपालीनै
थियो । नेपाली भाषा सम्पूर्ण जातजातिको अन्तरजातीय भाषा हो । पृथ्वीनारायण शाहले
नेपालको एकीकरण गर्नुभन्दा अगाडि कान्तिपुरका राजा लक्ष्मीनरसिंह मल्ल र उनका छोरा
प्रताप मल्लको समयमा नेपाली भाषामा लेखिएका प्रशस्त अभिलेखहरू पाइन्छन् । त्यस्तै'
जगतप्रकाश मल्ल, भूपतीन्द्र मल्ल, भास्कर मल्ल र जयप्रकाश मल्लले पनि पनि नेपाली
भाषामा लेखापढी गरेका थुपै प्रमाणहरू छन् ।

विशाल नेपालको सिर्जना हुनुभन्दा अगाडि नेपाली भाषा यहाँका साना राज्यहरूमा केही
मात्रामा प्रचलित भइसकेकाले पृथ्वीनारायण शाहलाई राष्ट्रिय एकीकरणमा सजिलो पनि
हुनगएको थियो । इतिहासविद् शंकरमान राजवंशीले लेख्नुभएको पुरातत्त्व संग्रह २०१८मा
मोरङका राजा हरिश्चन्द्र सेन र बृषशेनको स्याहामोहर ,विक्रम सम्वत् १७१९ पौषमा
नेपालीभाषामा लेखिएका कागजपत्रहरू र मकवानपुरका राजा माणिकसेनले श्री गोर्साई लाई
नेपाली भाषामा लेखिएका स्याहामोहर र विक्रम सम्वत् १७८४ कार्तिक भनेर लेखिएका र
विजयपुरबाट बुद्धिकर्ण रायले विक्रम सम्वत् १८२४ नेपाली भाषामा लेखिएका कागजपत्रहरू
भएको कुरा उल्लेख छ । नेपाली भाषा, हिन्दी, मैथिली,भोजपुरी, बैगाली, गडवाली
भाषाहरू संस्कृतका सन्तान हुन् । नेपालमा लिच्छवी शासनकालभर संस्कृत भाषाले राष्ट्रभाषको
स्थान ओगटेको थियो । मल्लकालमा संस्कृत, नेपाली भाषा र नेवारी लगायत स्थानीय
भाषाहरू चलनचल्तिमा आएका देखिन्छ । नेपालको एकीकरण हुनुभन्दा पहिला काठमाडौँबाट
गोरखा, लम्जुङ्ग, कास्की वा जनकपुर जानेहरूले नेपाली भाषामैं बोल्नेगर्थे । त्यही हिसाबले
नेपाली भाषा ब्रम्हपुत्रदेखि कास्मिरसम्म चलनचल्तीमा आइसकेको थियो ।
