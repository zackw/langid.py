# ქართული ენა (Georgian language)
# Wikipedia
# Georgian
# https://ka.wikipedia.org/wiki/%E1%83%A5%E1%83%90%E1%83%A0%E1%83%97%E1%83%A3%E1%83%9A%E1%83%98_%E1%83%94%E1%83%9C%E1%83%90

ქართული ენა — ქართველების მშობლიური ენა, საქართველოს სახელმწიფო
ენა (აფხაზეთის ავტონომიურ რესპუბლიკაში, მის პარალელურად,
სახელმწიფო ენად აღიარებულია აფხაზური ენა). ქართულ ენაზე 5
მილიონზე მეტი ადამიანი ლაპარაკობს.

ქართულ ენას აქვს თვითმყოფადი ანბანი (მხედრული), რომელიც არის
ნუსხურის განვითარების შედეგი, ხოლო ნუსხური კი, თავის მხრივ,
მიღებულია ასომთავრულისაგან (იგივე მრგლოვანი). თანამედროვე
მხედრული შეიცავს 33 ასოს, რაც სრულყოფილად ასახავს თანამედროვე
ქართული ენის ბგერით (ქართული ენაში 28 თანხმოვანი და 5 ხმოვანია)
შედგენილობას.

ქართული დამწერლობის უძველეს ძეგლებად დღემდე ითვლებოდა დავათის
სტელაზე აღმოჩენილი ასომთავრული წარწერა (ახ. წ. IV საუკუნე) და
ბოლნისის სიონის ასევე ასომთავრული წარწერა (492—493 წწ). ცნობილი
ქართველი არქეოლოგის, აკადემიკოს ლევან ჭილაშვილის ხელმძღვანელობით
ნეკრესში (კახეთი) 1990-იან და 2000—2003 წლებში ჩატარებულმა
სამუშაოებმა დაადასტურა, რომ ქართული ანბანი ქრისტიანობამდეა
შექმნილი. კერძოდ, აღმოაჩინეს წარმართული ხანის, მითრას კულტის
სახელზე აგებული ტაძრის ნაშთები, რომლის მარანში, საწნახელზე და
ქვევრის თავებზე აღმოჩენილი წარწერები ახ. წ. I—II საუკუნეებით
თარიღდება[საჭიროებს წყაროს მითითებას].

ქართული ენა ქართველურ ენათა ჯგუფს მიეკუთვნება. მეცნიერები ამავე
ჯგუფს აკუთვნებენ ქართულის მონათესავე მეგრულ, ლაზურსა და სვანურ
ენებს, რომლებსაც შენარჩუნებული აქვთ არქაული ქართული ენის
ნიშნები. მათი ზედმიწევნით შესწავლა შესაძლებელს ხდის ქართული ენის
განვითარების კანონზომიერებათა დადგენასა და საერთოდ, — ქართული
ენის ისტორიის შესწავლას.

მეცნიერთა ერთ ნაწილს მიაჩნია, რომ იბერიულ-კავკასიურ ენათა ოჯახში
ერთ-ერთ ჯგუფს ქმნის ერთიანი ქართველური (ქართული) სამწიგნობრო ენა
(ზანური, სვანური, მესხური, ჰერული… დიალექტური ჯგუფების ჩათვლით).

ქართული ენის წარმოშობის პრობლემით დაინტერესებული იყვნენ ევროპელი
მეცნიერები ჯერ კიდევ 17-18 საუკუნეში. ადრე კაცობრიობის ენების
პრაენად აღიარებული იყო ძველებრაული, თუმცა აზიის ენებისადმი
ინტერესი მაღალი იყო, რადგან მათში ხედავდნენ ენის განვითარების
უფრო ძველ საფეხურებს. მალე უარყვეს ძველებრაული ენისგან მსოფლიო
ენების წარმომავლობის იდეა და ამოტივტივდა გეოგრაფიული პრინციპი
ენათა კლასიფიკაციაში. მაგალითად ადელუნგმა ქართული ენა აზიის ენათა
ჯგუფს მიაკუთვნა[1].

რამდენიმე ავტორი ძველი კოლხეთის ენას , როგორც უძველეს ქართულ
ენას, გენეტურად უკავშირებდა ეგვიპტურ ენას. ეს თეორია დაფუძნებული
იყო ანტიკურ ხანაში შემუშავებულ თვალსაზრისზე კოლხებისა და
ეგვიპტელების ნათესაობის შესახებ.

ჰეროდოტე, მაგალითად, ამბობდა, ორივე ხალხის ცხოვრების წესები და
ენა ერთნაირიაო. ბერძენი ისტორიკოსის ეს შეხედულება უნდა გავიგოთ,
როგორც შედეგი მისი საერთო - ეგვიპტოფილური კონცეფციისა. რაკი
კოლხები ითვლებიან დღევანდელი ქართველების წინაპრად, ამიტომ ქართული
ენა, როგორც გაგრძელება ძველი კოლხური ენისა, დაკავშირებული იყო
ეგვიპტურთან. ცნობილი აღმოსავლეთმცოდნე ბაიერი ძველ ქართულ შრიფტს
ადარებდა ეგვიპტურ დამწერლობას და მათ შორის საერთო მოხაზულობასაც
პოულობდა. თუმცა, გერმანელ ფილოსოფოს ლაიბნიცისთვის ეს მსგავსება
ეჭვს იწვევდა.[1]

ქართული ენის განვითარებაში გამოიყოფა ძველი და ახალი
ქართული. ძველი ქართული ენა არქაული ხანიდან მეთერთმეტე საუკუნის
დამლევამდე არსებობს და ამ ხნის მანძილზე იგი არაერთფეროვანია,
მასში განარჩევენ ხანმეტობასა და ჰაემეტობას. ისინი მთელი რიგი
თავისებურებით ხასიათდება ლექსიკური, მორფოლოგიური, ფონეტიკური
თვალსაზრისით; მიუხედავად ამისა, ძველი ქართული ენა მკვეთრად
ჩამოყალიბებული ნორმების სისტემაა.

ახალი ქართული სალიტერატურო ენა ჩამოყალიბებას იწყებს მეთორმეტე
საუკუნეში. მას საფუძვლად აღმოსავლეთ საქართველოს ბარის კილოები —
ქართლური და კახური დაედო.

თანამედროვე ქართული სალიტერატურო ენის ნორმების დადგენაში
ფასდაუდებელია ილია ჭავჭავაძის, აკაკი წერეთლის, იაკობ
გოგებაშვილის, სილოვან ხუნდაძისა და სხვა სახელოვან მოღვაწეთა
დამსახურება.

თანამედროვე სალიტერატურო ქართული ენისთვის დამახასიათებელია ყველა
ფუნქცია, რაც პოლივალენტოვან სამწერლო ენას შეიძლება ჰქონდეს. ამ
ენაზე შექმნილია მდიდარი მხარტვრული, ორიგინალური, თარგმნითი,
სამეცნიერო და პოლიტიკური ლიტერატურა.

ქართულ ენაზე შედგენილია მრავალი ლექსიკონი როგორც ორენოვანი
(თარგმნითი), ასევე ტერმინოლოგიურ-განმარტებითი. ქართული ენა
მსოფლიოში ერთ-ერთ უმდიდრეს ენად მიიჩნევა, მისი ლექსიკის ზრდა
განუწტყვეტლივ მიმდინარეობს. დიდი ქართული ლექსიკონის შესადგენად
შექმნილია სადოკუმენტაციო ფონდი, რომლის საცავში 1982 წელს 3
მილიონზე მეტი ბარათი (ლექსიკური ერთეული) ინახებოდა.
