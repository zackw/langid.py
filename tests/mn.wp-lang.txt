# Монгол хэл бичиг (Mongolian language)
# Wikipedia
# Mongolian
# https://mn.wikipedia.org/wiki/%D0%9C%D0%BE%D0%BD%D0%B3%D0%BE%D0%BB_%D1%85%D1%8D%D0%BB_%D0%B1%D0%B8%D1%87%D0%B8%D0%B3

Монгол үндэстний эрт эдүгээ цагийн хэл аялгуу, үсэг бичгийг хамтад нь
Монгол хэл бичиг гэнэ. Түүнээс Монгол үндэстний эх хэлийг Монгол хэл
(худам монголоор монггул хэлэ, тод монголоор монггол хэлэн) гэдэг. Хэл
шинжээчид Монгол хэлийг төрөл гарлаар нь Түрэг, Тунгус зэрэг салбар
бас багтах Алтай язгуурын Монгол бүлэгт Дагуур, Дуншян, Могол зэрэг
хэд хэдэн хэлний хамтаар гол төлөөлөгч нь болгон харъяалуулдаг. Монгол
хэл 13-15, 16-р зууны нэг, 16-18, 19-р зууны гэх мэтээр шатлан хөгжиж
20-р зуунд "Орчин цагийн монгол хэл"-тэй золгосон юмсанжээ. Монгол
хэлийг өрнөд, умард, дорнод, төв гэсэн үндсэн дөрвөн аялгуутай,
биесээсээ тасралгүй үлдсэн хэл аялгуу юм гэж 1959 онд Ш.Лувсанвандан
эрдэмтэн тодлон өгүүлсэн байдаг.

1206 онд Монгол үндэстэн бат тогтож, Согд, Уйгур ул сууриас өөрийн
үсэг бичигтэй болжээ. Өнөө цагт хэлвэл Худам (1204?–), Тод (1648–)
гэсэн хоёр янзын монгол үсэг, Монгол (1941–) Буриад (1939–) Халимаг
(1941–) гурван янзын кирил үсгийн аль нэгийг нь ашиглан Монгол хэлээ
тэмдэглэснийг Монгол бичиг (Худам монгол бичигтэй андууруузай)
гэнэ. Өнөөдөр тусгүй ч Дөрвөлжин, Соёмбо, галиг, Вагиндрын зэрэг үсэг
бичгийн уламжлал бас бий. Монгол хэл бичиг нь эгшиг зохицох ёстой,
Алтай хэлний язгуурын ерөнхий шинж буюу
өгүүлэгдэхүүн-тусагдахуун-өгүүлэхүүн дарааллаар өгүүлбрээ
бүтээдэг. Нэр үг, үйл үгийн адаг нь тийн ялгал, дагавар, нөхцлөөр
хувирдаг.

1959 онд Монголын эрдэмтэн Ш.Лувсанвандан урьд нь монгол хэл аялгууг
А.Руднев, Б.Я.Владимирцов, Г.Д.Санжеев, Н.Поппе, Н.Чингэлтэй нарын
ангилж байсан саналыг харьцуулан үзээд харилцан зөрүүтэй зүйлсийг нь
ойлгомжтойгоор тайлбарлажээ. Түүний дараа тэрээр өөрийн өвөрмөц
саналаа дэвшүүлсэн байдаг:[3]

    Өрнөд аялгуу: — Шинжааны ойрд (60 000 орчим), Ижил мөрний
    халимагууд (100 000 орчим)
        Төв, өрнөдийн завсрын аман аялгуу — Хөх нуур, Альшаа, Эзэнэ
        гол, Халимаг, Ховдын ойрдын аман аялгуу
    Умард аялгуу: — Байгалийн урд биеийн буриад, Байгалийн хойд биеийн
    буриад (бүгд ≈300,000)
        Төв, умардын завсрын аман аялгуу — Сэлэнгийн аман аялгуу,
        баргын аман аялгуу
    Төв аялгуу: — Халх (1 000 000 орчим), Цахар (100 000 орчим), Ордос
    (60 000 орчим)
    Дорнод аялгуу: — Хорчин (540 000 орчим), харчин (350 000 орчим)
        Төв, дорнодын завсрын аман аялгуу — Баарин, ар хорчин, найман,
        онниудын аман аялгуу” гэж ангилагдана.


Халх аялгуу нь Монгол улсын нэг төв аялгуу юм. 2 сая 700 мянга гаруй
хүн ам бүхий Монгол Улсын хүн амын 84 орчим хувийг эзлэх Халхуудын
аялгуу бөгөөд түүнд тохируулан кирилл бичгээр тэмдэглэх бичгийн хэл
болох Монгол хэл нь Монгол Улсын албан ёсны хэл (Монгол Улсын Үндсэн
Хууль, 8 дугаар зүйл) болно. Нутгийн аль ч хэсэгт аялгуу нь бараг
ижилхэн бөгөөд, дэд аялгуу гэж байхгүй. 1941 оноос ЗХУ-ын нөлөөгөөр
Монгол бичгийг халж, «ө», «ү» үсгийг нэмж, орос үсгийн авч хэрэглэсэн
нь одоогийн Монгол улсын бичгийн Монгол хэл юм.  Цахар аялгуу

Цахар аялгуу (Шулуун хөх хошуу) нь Өвөр Монголын нэг төв аялгуу юм.

Өвөр Монголд албан ёсоор хэрэглэгдэх Монгол хэл нь нэг төв аялгуу
болох Цахар аялгууг баримжаа авиа гэж нэрлэдэг. Албан ёсоор хэлийг
тэмдэглэхэд хэрэглэдэг Монгол бичиг бол олон авиаг нэг үсгээр
тэмдэглэх уламжлалтай байдаг болон өөр хэлтэн хүмүүстээ холилдон сууж
байгаа зэргээс шалтгаалан Өвөр Монголд олон аялгуу байдаг. Өвөр
Монголын төв хэсэгт тархсан Цахар аялгуу нь Халх аялгуутай ялгаа тун
бага байдаг бол, зүүн талын Хорчин, Харчин аялгуу нь дуудлага,
авиагаараа нэлээд ялгаатай. Энэ нь Монгол хэлний зүүн аялгуу юм. Хойд
этгээдэд Барга, түүнийг төрөл Буриад аялгуу, баруун талд Ойрад аялгууд
(Ордос аялгуу багтана) байна. Өвөр Монгол дахь, Монгол хэл нь албан
ёсоор Урд Монголын, Ойрад, Барга-Буриад гэх гурван аялгад
хуваагддаг. Урд Монголын аялгуу гэдэг нь Цахар, Ордос, Баарин, Хорчин,
Харчин болон Алшаа аман аялгуунуудыг хамарна.[4] Буриад аялгуу
