# Bahasa Melayu (Malayan language)
# Wikipedia
# Malayan
# https://ms.wikipedia.org/wiki/Bahasa_Melayu

Bahasa Melayu (Jawi: بهاس ملايو) ialah sejenis bahasa Melayu-Polinesia
di bawah keluarga bahasa Austronesia yang telah digunakan di wilayah
Malaysia, Indonesia, dan persekitarannya sejak melebihi 1,000 tahun
lalu. Walaupun asal usul bangsa Melayu (dalam pengertian yang khusus)
yang paling asal belum diketahui secara pasti tetapi pertumbuhan
bahasa Melayu dapatlah dikatakan berasal dari Sumatera Selatan di
sekitar Jambi dan Palembang.[1] Rekod terawal bahasa Melayu Kuno ialah
sebuah batu bersurat bertarikh 682 Masihi yang dijumpai di Sumatera
Selatan.

Bahasa Melayu ialah bahasa kebangsaan Malaysia, Indonesia,Brunei dan
Singapura. Di Indonesia, bahasa Melayu kini dipanggil bahasa
Indonesia, dan di Malaysia, bahasa Melayu secara rasminya dipanggil
bahasa Malaysia. Selain daripada keempat-empat negara tersebut, bahasa
Melayu juga ditutur oleh penduduk-penduduk Melayu di Selatan Thailand
, Filipina, Kemboja, Vietnam, Sri Lanka dan Afrika Selatan.

Menurut statistik penggunaan bahasa di dunia, penutur bahasa Melayu
dianggarkan berjumlah lebih 300 juta (bersama penutur Bahasa
Indonesia) dan merupakan bahasa keempat dalam turutan jumlah penutur
terpenting bagi bahasa-bahasa di dunia selepas bahasa Mandarin, bahasa
Inggeris dan bahasa Hindi/bahasa Urdu[petikan diperlukan]. Selain itu,
dilaporkan sebanyak 70,000 orang mampu bertutur dalam bahasa Melayu di
Sri Lanka, manakala di China, terdapat radio dalam bahasa
Melayu. Bahasa Melayu juga diajar di universiti-universiti di United
Kingdom, Amerika Syarikat, Australia, Belanda, China, Jerman, New
Zealand dan beberapa tempat yang lain.

Bahasa Melayu Piawai ialah Bahasa Melayu Riau, Indonesia, seperti yang
dipersetujui oleh Indonesia, Malaysia, dan Brunei. Bahasa Melayu Riau
dianggap tempat kelahiran bahasa Melayu. Di Malaysia, bahasa Melayu
mengalami perubahan nama beberapa kali. Pada awal 1970-an, Bahasa
Melayu dinamakan Bahasa Malaysia atas sebab politik. Namun sejak
akhir-akhir ini, nama "Bahasa Melayu" digunakan semula. Bermula tahun
2007, bahasa kebangsaan Malaysia dinamakan kembali kepada Bahasa
Malaysia sebagai simbol bahawa bahasa ini adalah bahasa untuk semua
dan tidak mengira kaum. Namun begitu, menurut Perkara 152 Perlembagaan
Persekutuan Malaysia, menyebut bahawa: "Bahasa kebangsaan ialah bahasa
Melayu". Tiada pertukaran nama bahasa Melayu ke bahasa Malaysia
terjadi.[2]

Di Indonesia, bahasa Melayu juga dikenali sebagai Bahasa Indonesia
atas sebab persatuan dan kesatuan bangsa Indonesia iaitu Sumpah Pemuda
tahun 1928. Di Singapura dan Brunei, Bahasa Melayu tidak mengalami
sebarang perubahan nama.

Bahasa Melayu mempunyai banyak dialek dan setiap dialek mempunyai
perbezaan ketara dari segi sebutan dan kosa kata. Misalnya,Bahasa
Melayu Riau-Johor berbeza dialek dengan Bahasa Melayu Palembang,
Jambi, dan Bengkulu. Melayu Riau-Johor menggunakan dialek "e"
sedangkan Bahasa Melayu Palembang, Jambi, dan Bengkulu menggunakan
dialek "o". Selain itu, bahasa yang digunakan oleh masyarakat
peranakan atau Cina Selat (campuran pendatang Cina dan penduduk asal)
merupakan campuran antara Bahasa Melayu dan dialek Hokkien. Bahasa ini
dahulunya banyak digunakan di negeri-negeri Selat seperti Pulau Pinang
dan Melaka. Walaubagaimanapun, kini kaum peranakan lebih gemar
berbahasa Hokkien atau Inggeris. Bahasa Melayu merupakan bahasa
aglutinatif, bermaksud makna perkataan boleh diubah dengan menambah
imbuhan tertentu. Umumnya, kata dasar (atau kata akar) terdiri
daripada kata kerja.
