# Fiteny malagasy
# Wikipedia
# Malagasy
# https://mg.wikipedia.org/wiki/Fiteny_malagasy

Ny teny malagasy dia tenim-pirenenan'ny Repoblikan'i Madagasikara. Ny
teny malagasy dia ao amin'ny fianankavian-tenin'ny teny Barito (ao
amin'ny teny Aostronezianina). Any Banjarmasin, nosin'ny Kalimantan
(Indonezia) no foiben'ny fiteny Barito. Ny teny akaikikaikin'ny teny
malagasy ankehitriny dia ny fiteny ma'anyan. Misy koa ny fiteny
samihim sy ny fiteny dusun deyah sns. Fiteny malay izao no teny miasa
eo amin'io nosy io.

Ny endriky ny teny malagasy dia tsy tahaka ny fiteny ao Afrika
ao. Satria io fiteny io dia ao amin'ny vondrom-piteny
Malayo-Polineziana, sampan'ny vondrona Aostrôneziana. Ny fihavian'ny
teny malagasy dia fantatr'ireo mpandini-piteny hatry ny taonjato faha
sivy ambin'ny folo. Ny teny malagasy dia mitovy vondrom-piteny Barito
avy amin'ny faritany atsimo atsinanan'ny Nosy Borneo. Betsaka ny
fitovizan'ny teny malagasy amin'ny fiteny ma'anyan, fiteny iray
tenenina eo amin'ny faritry ny renirano Barito, ao Atsimon'i
Borneo. Izy io milaza fa mponina Aotrôneziana avy amin'ny tamba-nosy
malay nandalo tany Borneo no nipetraka tao Madagasikara, na dia tsy
fantatra aza ny anton'io fifindrana io. Taonjato maro tety aoriana,
nifangaro tamin'ny Arabo sy ny Masombika (Afrikana avy amin'ny tontolo
soahily) ny mponina Aostrôneziana.

Ao amin'ny teny malagasy dia misy indran-teny avy amin'ny fiteny arabo
ary koa avy amin'ny teny soahily. Ny haisoratra malagasy dia efa
nanomboka tamin'ny taonjato faha sivy ambin'ny folo. Tamin'ny frantsay
tonga tao Fort-Dauphin tamin'ny taonjato faha 17, nahita soratra
nosoratana tamin'ny alàlan'ny sorabe izareo. Ny soratra voalohany
nosoratana tamin'ny abidy latina dia ny raki-bolana malagasy-holandey
nosoratana tamin'ny fanombohan'ny taonjato faha 17 navoakan'i Gabriel
Ferrand voalohany tamin'ny 1908. Ny sorabe dia soratra mety
nampidirina tao Madagasikara tamin'ny taonato faha 15. I Radama I, ny
mpanjaka mahay mamaky teny sy manoratra tao amin'ny Fanjakana Merina,
dia namorona abidy malagasy sy abidy latina mbola ampiasaintsika
amin'izao fotoana izao ; saingy ny fitsipi-panoratana sy ny litera
ampiasaina fotsiny no niova. Nikasa tamin'ny protestantan'ny London
Missionary Society hanangana fiangonana sy fianarana ianarana ny
abidiny i Radama I.

Ny boky voalohany noprintiana tamin'ny teny malagasy (miaraka amin'ny
abidy moderna), dia ny Baiboly, nodikain'ny misionera Kristiana
Britanika tamin'ny 1835 niasa tao Imerina. Ny raki-bolana voalohany
noprintiana dia ny raki-bolana malagasy-frantsay nataon'i Etienne de
Flaucourt.

Rehefa dinihana amin'ny lafin'ny fidiniham-piteny ny teny malagasy,
dia misy teny malagasy maromaro fa mitovitovy. Samy fiteny izy ireo fa
tsy tenim-paritra.

    Bara,
    Betsimisaraka atsimo,
    Betsimisaraka avaratra,
    Masikoro,
    Plateau,
    Sakalava,
    Tandroy-Mahafaly,
    Tanosy,
    Antankarana,
    Tsimihety,
    Bushi (Bosia ?), any Mayotte

Any Madagasikara, misy ny malagasy ofisialy. Miasa eran'ny nosy sy
ampiasain'ny gazety sy ny fahitalavitra.

Ao amin'ny gropy atsinanan'ny zanataho Barito ireo fiteny ireo. Any
Indonezia daholo ny foko miteny ny fiteny barito hafa, afatsin'ny foko
malagasy miteny malagasy. Noho izany, dia avy any Indonezia ny teny
malagasy fa tsy ao Madagasikara satria tamin'ny taonjato faha efatra
vao nahitana olona tao Madagasikara tao, kanefa tany Afrika, efa-jato
kilometatra miala avy eo, nisy ny olona hatran'ny roa tapitrisa taona.

Azo ampitahaina ny foto-boambolana avy amin'ny lisitra Swadesh ary izy
io dia mamoaka ny tabilao manaraka.
